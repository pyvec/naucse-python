<h1 id="hra_typu_asteroids">Hra typu Asteroids
<a href="#hra_typu_asteroids" class="header-link">#</a>
</h1>
<p>Dnes to všechno – třídy, grafiku, seznamy, a tak dále –
spojíme dohromady do závěrečného projektu.
Doufám, že se ti bude líbit!</p>
<p>Zkusíme udělat klon hry <a href="https://en.wikipedia.org/wiki/Asteroids_%28video_game%29">Asteroids</a>,
která poprvé vyšla na konci sedmdesátých let.
V našem podání bude hra nakonec vypadat nějak takhle:</p>
<p><span class="figure"><a href="naucse:static?filename=screenshot.png"><img src="naucse:static?filename=screenshot.png" alt="Screenshot hry typu Asteroids"></a></span></p>
<p>Projekt je to docela složitý a – jako většina
praktických projektů – využívá i některých věcí, které ještě na kurzu nebyly.
Věřím, že ale přesto zvládneš všechno pochopit nebo dohledat!</p>
<p>A ještě jedna věc: protože začátečnický kurz končí,
začneme kód psát v angličtině, aby se pak dal sdílet s celým světem.</p>
<div class="admonition note"><p>Procházíš-li si projekt doma, je možné, že narazíš na
něco s čím si nebudeš vědět rady.
Kdyby se to stalo, prosím, ozvi se nám!
Rádi ti s projektem pomůžeme.</p>
</div><h2 id="vesmirna_lod">Vesmírná loď
<a href="#vesmirna_lod" class="header-link">#</a>
</h2>
<p>První krok bude naprogramovat vesmírnou loď, která půjde ovládat klávesnicí.</p>
<ul>
<li><p>Vesmírnou loď bude reprezentovat objekt třídy <code>Spaceship</code>.</p>
</li>
<li><p>Každá loď má vlastní atributy <code>x</code> a <code>y</code> (pozice),
<code>x_speed</code> a <code>y_speed</code> (rychlost), <code>rotation</code> (úhel natočení) a
<code>sprite</code> (2D objekt v Pygletu s polohou, rotací a obrázkem).</p>
</li>
<li><p>Loď má metodu <code>tick</code>, která obstarává
mechaniku týkající se lodi – posouvání, natáčení a ovládání.</p>
</li>
<li><p>Všechny objekty ve hře si budeme dávat do globálního seznamu <code>objects</code>.
Zatím tam bude jenom vesmírná loď.</p>
</li>
<li><p>Co se ovládání týče, stisknuté klávesy si uchovávej v <em>množině</em> (angl. <code>set</code>),
což je datový typ podobný seznamu, jen nemá dané pořadí
prvků a každý prvek v ní může být pouze jednou.
(Na množinu se dá dívat i jako na slovník bez hodnot.)
Je k dispozici <a href="https://github.com/pyvec/cheatsheets/blob/master/sets/sets-cs.pdf">tahák na množiny</a>
a pythonní dokumentace obsahuje k množinám
<a href="https://docs.python.org/3/tutorial/datastructures.html#sets">tutoriál</a>
i <a href="https://docs.python.org/3/library/stdtypes.html#set-types-set-frozenset">podrobný popis</a>.
Vesmírná loď se pak do množiny „podívá” v rámci
své metody <code>tick</code>.</p>
</li>
<li><p>Můžeš použít <a href="http://opengameart.org/content/space-shooter-redux">sadu obrázků</a>,
které nakreslil <a href="http://kenney.nl">Kenney Vleugels</a>
a zpřístupnil je zadarmo komukoli. Nebo si nakresli/stáhni vlastní!</p>
</li>
<li><p>Ve hře později použijeme velké množství
<code>Sprite</code>-ů a vykreslovat je jeden po druhém by trvalo docela dlouho.
Všechny <code>Sprite</code>-y proto přidej do kolekce
<a href="https://pythonhosted.org/pyglet/api/pyglet.graphics.Batch-class.html">pyglet.graphics.Batch</a>,
kterou pak Pyglet umí efektivně vykreslit najednou.
Do „batche” jde přidávat pomocí argumentu při vytváření <code>Sprite()</code>
a odebírat pomocí <code>sprite.delete()</code>. Například:</p>
<div class="highlight"><pre><span></span><span class="n">batch</span> <span class="o">=</span> <span class="n">pyglet</span><span class="o">.</span><span class="n">graphics</span><span class="o">.</span><span class="n">Batch</span><span class="p">()</span>
<span class="n">sprite1</span> <span class="o">=</span> <span class="n">pyglet</span><span class="o">.</span><span class="n">sprite</span><span class="o">.</span><span class="n">Sprite</span><span class="p">(</span><span class="n">obrazek</span><span class="p">,</span> <span class="n">batch</span><span class="o">=</span><span class="n">batch</span><span class="p">)</span>
<span class="n">sprite2</span> <span class="o">=</span> <span class="n">pyglet</span><span class="o">.</span><span class="n">sprite</span><span class="o">.</span><span class="n">Sprite</span><span class="p">(</span><span class="n">obrazek</span><span class="p">,</span> <span class="n">batch</span><span class="o">=</span><span class="n">batch</span><span class="p">)</span>

<span class="c1"># a potom můžeš vykreslit všechny najednou:</span>
<span class="n">batch</span><span class="o">.</span><span class="n">draw</span><span class="p">()</span>
</pre></div><p>Kolekci <code>batch</code> si stejně jako <code>objects</code> uchovávej globálně.</p>
</li>
<li><p>Aby se objekty hýbaly a otáčely podle svých středů, je dobré nastavit „kotvu“
obrázku na jeho střed (jinak je kotva v levém dolním rohu):</p>
<div class="highlight"><pre><span></span><span class="n">image</span> <span class="o">=</span> <span class="n">pyglet</span><span class="o">.</span><span class="n">image</span><span class="o">.</span><span class="n">load</span><span class="p">(</span><span class="o">...</span><span class="p">)</span>
<span class="n">image</span><span class="o">.</span><span class="n">anchor_x</span> <span class="o">=</span> <span class="n">image</span><span class="o">.</span><span class="n">width</span> <span class="o">//</span> <span class="mi">2</span>
<span class="n">image</span><span class="o">.</span><span class="n">anchor_y</span> <span class="o">=</span> <span class="n">image</span><span class="o">.</span><span class="n">height</span> <span class="o">//</span> <span class="mi">2</span>
<span class="bp">self</span><span class="o">.</span><span class="n">sprite</span> <span class="o">=</span> <span class="n">pyglet</span><span class="o">.</span><span class="n">sprite</span><span class="o">.</span><span class="n">Sprite</span><span class="p">(</span><span class="n">image</span><span class="p">,</span> <span class="n">batch</span><span class="o">=</span><span class="n">batch</span><span class="p">)</span>
</pre></div></li>
<li><p>Pro pohyb raketky půjde použít klávesy s šipkami doleva, doprava a rovně.
Šipky do stran raketu točí, šipka dopředu zrychluje pohyb tím směrem, kam je
raketka otočená.</p>
<ul>
<li><p>Základní pohyb raketky je jednoduchý: k <var>x</var>-ové
souřadnici se přičte <var>x</var>-ová rychlost krát uplynulý čas
a to samé v <var>y</var>-ové souřadnici i pro úhel otočení:</p>
<div class="highlight"><pre><span></span><span class="bp">self</span><span class="o">.</span><span class="n">x</span> <span class="o">=</span> <span class="bp">self</span><span class="o">.</span><span class="n">x</span> <span class="o">+</span> <span class="n">dt</span> <span class="o">*</span> <span class="bp">self</span><span class="o">.</span><span class="n">x_speed</span>
<span class="bp">self</span><span class="o">.</span><span class="n">y</span> <span class="o">=</span> <span class="bp">self</span><span class="o">.</span><span class="n">y</span> <span class="o">+</span> <span class="n">dt</span> <span class="o">*</span> <span class="bp">self</span><span class="o">.</span><span class="n">y_speed</span>
<span class="bp">self</span><span class="o">.</span><span class="n">rotation</span> <span class="o">=</span> <span class="bp">self</span><span class="o">.</span><span class="n">rotation</span> <span class="o">+</span> <span class="n">dt</span> <span class="o">*</span> <span class="n">rotation_speed</span>
</pre></div><p>Rychlost otáčení závisí na stisknutých šipkách (doleva nebo doprava).
V jednom případě je záporná, v druhém kladná. Vhodnou hodnotu zvol
experimentováním – začni třeba u 4 radiánů za sekundu.
Všechny podobné „magické hodnoty“ je vhodné definovat
jako konstanty – tedy proměnné, které na začátku nastavíš a nikdy
je neměníš. Bývá zvykem je označovat velkými písmeny a dávat je na
začátek souboru, hned za importy:</p>
<div class="highlight"><pre><span></span><span class="n">ROTATION_SPEED</span> <span class="o">=</span> <span class="mi">4</span>  <span class="c1"># radians per second</span>
</pre></div></li>
<li><p>Zrychlení je trochu složitější: k  <var>x</var>-ové rychlosti
se přičte kosinus úhlu otočení krát uplynulý čas.
U <var>y</var>-ové osy se použije sinus.</p>
<div class="highlight"><pre><span></span><span class="bp">self</span><span class="o">.</span><span class="n">x_speed</span> <span class="o">+=</span> <span class="n">dt</span> <span class="o">*</span> <span class="n">ACCELERATION</span> <span class="o">*</span> <span class="n">math</span><span class="o">.</span><span class="n">cos</span><span class="p">(</span><span class="bp">self</span><span class="o">.</span><span class="n">rotation</span><span class="p">)</span>
<span class="bp">self</span><span class="o">.</span><span class="n">y_speed</span> <span class="o">+=</span> <span class="n">dt</span> <span class="o">*</span> <span class="n">ACCELERATION</span> <span class="o">*</span> <span class="n">math</span><span class="o">.</span><span class="n">sin</span><span class="p">(</span><span class="bp">self</span><span class="o">.</span><span class="n">rotation</span><span class="p">)</span>
</pre></div><p>Všimni si v příkladu konstanty <code>ACCELERATION</code>. Tu opět zvol podle uvážení.</p>
</li>
<li><p>Když máš hodnoty <code>self.x</code>, <code>self.y</code> a <code>self.rotation</code> spočítané, nezapomeň
je promítnout do <code>self.sprite</code>, jinak se nic zajímavého nestane.</p>
<p>Pozor na to, že funkce <code>math.sin</code> a <code>math.cos</code> používají radiány,
kdežto <code>pyglet</code> používá pro <code>Sprite.rotation</code> stupně.
(A k tomu je navíc 0° jinde, a otáčí se na opačnou stranu.)
Pro sprite je tedy potřeba úhel převést:</p>
<div class="highlight"><pre><span></span><span class="bp">self</span><span class="o">.</span><span class="n">sprite</span><span class="o">.</span><span class="n">rotation</span> <span class="o">=</span> <span class="mi">90</span> <span class="o">-</span> <span class="n">math</span><span class="o">.</span><span class="n">degrees</span><span class="p">(</span><span class="bp">self</span><span class="o">.</span><span class="n">rotation</span><span class="p">)</span>
<span class="bp">self</span><span class="o">.</span><span class="n">sprite</span><span class="o">.</span><span class="n">x</span> <span class="o">=</span> <span class="bp">self</span><span class="o">.</span><span class="n">x</span>
<span class="bp">self</span><span class="o">.</span><span class="n">sprite</span><span class="o">.</span><span class="n">y</span> <span class="o">=</span> <span class="bp">self</span><span class="o">.</span><span class="n">y</span>
</pre></div></li>
<li><p>Když raketka vyletí z okýnka ven, vrať
ji zpátky do hry na druhé straně okýnka.
(Zkontroluj si, že to funguje na všech čtyřech stranách.)</p>
</li>
</ul>
</li>
<li><p><strong>Bonus 1</strong>: Zkus si přidat několik raketek,
každou trochu jinak natočenou.</p>
<p>Každý jednotlivý objekt třídy <code>Spaceship</code>
si udržuje vlastní stav, takže by nemělo být složité
jich vytvořit víc (a všechny ovládat najednou).</p>
</li>
<li><p><strong>Bonus 2</strong>:
Možná sis všiml/a „skoku”, když
raketa vyletí z okýnka a vrátí se na druhé straně.
Tomu se dá zabránit tak, že
vlevo, vpravo, nahoře i dole vedle naší „scény”
vykreslíš celou scénu ještě jednou.</p>
<p>Pyglet na to má speciální nízkoúrovňové funkce,
kterými můžeš říct „tady kresli všechno posunuté o
X pixelů vlevo”. Úplné vysvětlení by bylo na dlouho,
takže si zatím jen zkopíruj kód:</p>
<div class="highlight"><pre><span></span><span class="kn">from</span> <span class="nn">pyglet</span> <span class="kn">import</span> <span class="n">gl</span>

<span class="k">def</span> <span class="nf">draw</span><span class="p">():</span>
    <span class="n">window</span><span class="o">.</span><span class="n">clear</span><span class="p">()</span>

    <span class="k">for</span> <span class="n">x_offset</span> <span class="ow">in</span> <span class="p">(</span><span class="o">-</span><span class="n">window</span><span class="o">.</span><span class="n">width</span><span class="p">,</span> <span class="n">window</span><span class="o">.</span><span class="n">width</span><span class="p">,</span> <span class="mi">0</span><span class="p">):</span>
        <span class="k">for</span> <span class="n">y_offset</span> <span class="ow">in</span> <span class="p">(</span><span class="o">-</span><span class="n">window</span><span class="o">.</span><span class="n">height</span><span class="p">,</span> <span class="n">window</span><span class="o">.</span><span class="n">height</span><span class="p">,</span> <span class="mi">0</span><span class="p">):</span>
            <span class="c1"># Set the view matrix to offset draws</span>
            <span class="n">matrix</span> <span class="o">=</span> <span class="n">pyglet</span><span class="o">.</span><span class="n">math</span><span class="o">.</span><span class="n">Mat4</span><span class="o">.</span><span class="n">from_translation</span><span class="p">(</span><span class="n">x_offset</span><span class="p">,</span> <span class="n">y_offset</span><span class="p">,</span> <span class="mi">0</span><span class="p">)</span>
            <span class="n">window</span><span class="o">.</span><span class="n">view</span> <span class="o">=</span> <span class="n">matrix</span>
</pre></div><p>Pro přehled, dokumentace k použitým funkcím je tady:
<a href="https://pyglet.readthedocs.io/en/latest/programming_guide/migration.html?highlight=matrix#window-projection-and-cameras">window.view</a>,
<a href="https://pyglet.readthedocs.io/en/latest/modules/math.html#pyglet.math.Mat4"> Mat4</a>.</p>
</li>
</ul>
<p>Povedlo se? Můžeš létat vesmírem?
Čas to všechno dát do Gitu!</p>
<p>Projdi si předchozí body, jestli máš opravdu všechno, a můžeš pokračovat dál!</p>
<h2 id="asteroidy">Asteroidy
<a href="#asteroidy" class="header-link">#</a>
</h2>
<p>Přidej druhý typ vesmírného objektu: <code>Asteroid</code>.</p>
<ul>
<li>Asteroidy a vesmírné lodě mají mnoho společného:
každý takový vesmírný objekt bude mít polohu,
rychlost, natočení a pravidla, jak se pohybuje.
Vytvoř proto třídu <code>SpaceObject</code>,
ve které bude všechno to společné, a z ní poděď
třídu <code>Spaceship</code>, ve které zůstane
kód specifický pro vesmírnou loď (t.j. ovládání
klávesnicí, obrázek lodě, začátek v prostředku
obrazovky).</li>
<li>Část kódu pro pohyb bude společná pro všechny
vesmírné objekty (např. věci kolem zrychlení);
část bude specifická jen pro raketku (ovládání
pomocí klávesnice).
Využij funkci <code>super()</code> z <a href="naucse:page?lesson=beginners/inheritance">lekce o dědičnosti</a>.</li>
<li>Napiš ještě třídu <code>Asteroid</code>,
která taky dědí ze <code>SpaceObject</code>,
ale má svoje vlastní chování:
začíná buď na levé nebo spodní straně obrazovky
s náhodnou rychlostí
a ke každému asteroidu se přiřadí
náhodně vybraný obrázek.
(V Asteroidech je levý a pravý okraj v podstatě
to samé; a stejně tak horní a spodní.)</li>
<li>A pak pár asterojdíků různých velikostí přidej
na začátku do hry.</li>
</ul>
<p>Povedlo se? Máš dva typy objektů?
Čas to všechno dát do Gitu!</p>
<p>Zase si projdi, jestli máš všechno hotové,
a jdeme na další část!</p>
<h2 id="kolize">Kolize
<a href="#kolize" class="header-link">#</a>
</h2>
<p>Naše asteroidy jsou zatím docela neškodné. Pojďme to změnit.</p>
<ul>
<li><p>V této sekci bude tvým úkolem zjistit, kdy
loď narazila do asteroidu.
Pro zjednodušení si každý objekt nahradíme
kolečkem a budeme počítat, kdy se srazí kolečka.
Každý objekt bude potřebovat mít poloměr – atribut <code>radius</code>.</p>
</li>
<li><p>Aby bylo vidět co si hra o objektech „myslí”,
nakresli si nad každým objektem příslušné kolečko.
Pyglet na to má třídu <code>Circle</code> v modulu
<a href="https://pyglet.readthedocs.io/en/latest/programming_guide/shapes.html"><code>pyglet.shapes</code></a>:</p>
<div class="highlight"><pre><span></span><span class="k">def</span> <span class="nf">draw_circle</span><span class="p">(</span><span class="n">x</span><span class="p">,</span> <span class="n">y</span><span class="p">,</span> <span class="n">radius</span><span class="p">):</span>
    <span class="n">circle</span> <span class="o">=</span> <span class="n">shapes</span><span class="o">.</span><span class="n">Circle</span><span class="p">(</span><span class="n">x</span><span class="o">=</span><span class="n">x</span><span class="p">,</span> <span class="n">y</span><span class="o">=</span><span class="n">y</span><span class="p">,</span> <span class="n">radius</span><span class="o">=</span><span class="n">radius</span><span class="p">)</span>
    <span class="n">circle</span><span class="o">.</span><span class="n">opacity</span> <span class="o">=</span> <span class="mi">120</span>  <span class="c1"># (ne)průhlednost, od 0 (průhledné) do 255 (plné)</span>
    <span class="n">circle</span><span class="o">.</span><span class="n">draw</span><span class="p">()</span>
</pre></div><p>Pro zrychlení můžeš kolečka přidat do <code>batch</code> a vykreslovat společně se
zbytkem vesmíru.</p>
<p>Až to bude všechno fungovat, můžeš kolečka dát pryč.</p>
</li>
<li><p>Když asteroid narazí do lodi, loď exploduje a zmizí.
Explozi necháme na později, teď je důležité odebrání objektu ze hry.
Dej ho do metody <code>SpaceObject.delete</code>,
protože vyndávat ze hry se dá jakýkoli objekt.
V této metodě musíš objekt jednak odstranit
ze seznamu <code>objects</code> a pak zrušit jeho <code>Sprite</code>, aby se už v rámci
<code>batch</code> nevykresloval.</p>
</li>
<li><p>A jak udělat ono narážení?
V rámci <code>Spaceship.tick</code> projdi
každý objekt, zjisti jestli vzdálenost mezi lodí
a objektem je menší než součet poloměrů
(t.j. narazily do sebe) a pokud ano,
zavolej na objektu metodu <code>hit_by_spaceship</code>.</p>
<p>Zjišťování vzdálenosti ve hře, kde se
<a href="https://en.wikipedia.org/wiki/Wraparound_%28video_games%29">objekty které vyletí ven vrací na druhé straně</a>,
není úplně přímočaré, takže si příslušný kód pro teď jen zkopíruj:</p>
<div class="highlight"><pre><span></span><span class="k">def</span> <span class="nf">distance</span><span class="p">(</span><span class="n">a</span><span class="p">,</span> <span class="n">b</span><span class="p">,</span> <span class="n">wrap_size</span><span class="p">):</span>
<span class="w">    </span><span class="sd">&quot;&quot;&quot;Distance in one direction (x or y)&quot;&quot;&quot;</span>
    <span class="n">result</span> <span class="o">=</span> <span class="nb">abs</span><span class="p">(</span><span class="n">a</span> <span class="o">-</span> <span class="n">b</span><span class="p">)</span>
    <span class="k">if</span> <span class="n">result</span> <span class="o">&gt;</span> <span class="n">wrap_size</span> <span class="o">/</span> <span class="mi">2</span><span class="p">:</span>
        <span class="n">result</span> <span class="o">=</span> <span class="n">wrap_size</span> <span class="o">-</span> <span class="n">result</span>
    <span class="k">return</span> <span class="n">result</span>

<span class="k">def</span> <span class="nf">overlaps</span><span class="p">(</span><span class="n">a</span><span class="p">,</span> <span class="n">b</span><span class="p">):</span>
<span class="w">    </span><span class="sd">&quot;&quot;&quot;Returns true iff two space objects overlap&quot;&quot;&quot;</span>
    <span class="n">distance_squared</span> <span class="o">=</span> <span class="p">(</span><span class="n">distance</span><span class="p">(</span><span class="n">a</span><span class="o">.</span><span class="n">x</span><span class="p">,</span> <span class="n">b</span><span class="o">.</span><span class="n">x</span><span class="p">,</span> <span class="n">window</span><span class="o">.</span><span class="n">width</span><span class="p">)</span> <span class="o">**</span> <span class="mi">2</span> <span class="o">+</span>
                        <span class="n">distance</span><span class="p">(</span><span class="n">a</span><span class="o">.</span><span class="n">y</span><span class="p">,</span> <span class="n">b</span><span class="o">.</span><span class="n">y</span><span class="p">,</span> <span class="n">window</span><span class="o">.</span><span class="n">height</span><span class="p">)</span> <span class="o">**</span> <span class="mi">2</span><span class="p">)</span>
    <span class="n">max_distance_squared</span> <span class="o">=</span> <span class="p">(</span><span class="n">a</span><span class="o">.</span><span class="n">radius</span> <span class="o">+</span> <span class="n">b</span><span class="o">.</span><span class="n">radius</span><span class="p">)</span> <span class="o">**</span> <span class="mi">2</span>
    <span class="k">return</span> <span class="n">distance_squared</span> <span class="o">&lt;</span> <span class="n">max_distance_squared</span>
</pre></div><p>Většina objektů v dokončené hře (např. oheň z
rakety, střela) nebude při kolizi s lodí dělat nic,
takže metoda <code>SpaceObject.hit_by_spaceship</code>
by neměla dělat nic (musí jen existovat).
Jen asteroid loď rozbije, takže předefinuj
<code>Asteroid.hit_by_spaceship</code>, aby
zavolala <code>delete</code> lodi.</p>
<p>Protože lodí může být v naší hře obecně více, musí asteroid
vědět, se kterou lodí se srazil, aby ji mohl rozbít.
Metoda <code>hit_by_spaceship</code> by tedy na to měla mít argument.</p>
</li>
</ul>
<p>Povedlo se? Konečně se dá prohrát?
Čas to všechno zkontrolovat, dát do Gitu a můžeme pokračovat!</p>
<h2 id="utok">Útok
<a href="#utok" class="header-link">#</a>
</h2>
<p>Teď zkusíme asteroidy rozbíjet.</p>
<ul>
<li><p>Raketka umí jednou za 0,3 s vystřelit laser.
Ulož si pro každou raketku (jako atribut) číslo,
které po každém výstřelu nastav na 0,3
a pak ho v metodě <code>tick</code> nech klesat o 1 za vteřinu.
Když bude záporné, může hráč vystřelit znovu.</p>
</li>
<li><p>Když hráč drží mezerník a může vystřelit, vystřelí.
Ve hře se to projeví tak, že se přidá objekt nové třídy <code>Laser</code>.
Začne na souřadnicích raketky, s natočením raketky
a s rychlostí raketky plus něco navíc ve směru natočení.</p>
</li>
<li><p>Každý objekt třídy <code>Laser</code> si „pamatuje“,
jak dlouho ještě bude ve hře.
Na začátku se tohle číslo nastaví tak, aby přeletěl
zhruba něco víc než jednu obrazovku.
Když dojde čas, <code>Laser</code> zmizí.</p>
</li>
<li><p>Ve své metodě <code>tick</code> laser projde
všechny objekty, a pokud se s některým překrývá,
tak na něm zavolá metodu <code>hit_by_laser</code>.
U většiny objektů tahle metoda nedělá nic,
jen asteroidy bude rozbíjet.</p>
</li>
<li><p>Když se laser dotkne asteroidu, asteroid se
rozdělí na dva menší (nebo, je-li už příliš malý, zmizí úplně).</p>
<p>Rychlosti nových asteroidů si můžeš nastavit
podle sebe – důležité je jen, aby každý menší
asteroid letěl jinam.
Většinou bývají nové asteroidy rychlejší než ten původní.</p>
</li>
<li><p>A to je vše! Máš funkční hru!</p>
</li>
</ul>
<p>Povedlo se? Dá se i vyhrát? Čas to všechno dát do Gitu!</p>
<h2 id="dokonceni_a_rozsireni">Dokončení a rozšíření
<a href="#dokonceni_a_rozsireni" class="header-link">#</a>
</h2>
<p>Chceš-li ve hře pokračovat, tady jsou další nápady.
Můžeš je dělat v jakémkoli pořadí – nebo si vymysli
vlastní rozšíření!</p>
<ul>
<li><p>Je hra příliš těžká?</p>
<p>Můžeš přidat životy: na začátku jsou tři,
a dokud nějaký zbývá, raketka se po zásahu
asteroidem objeví znovu uprostřed,
s nulovou rychlostí.
Hra by taky při tomto „restartu” měla ignorovat
držené klávesy, dokud je hráč znovu nezmáčkne
(nejlépe pomocí <code>pressed_keys.clear()</code>).</p>
<p>Počet náhradních lodí můžeš ukázat ikonkami
na spodku obrazovky.</p>
<p><strong>Bonus:</strong> Několik vteřin po
„restartu” může být raketka nezničitelná,
aby měla čas odletět, když je zrovna uprostřed
okýnka asteroid.</p>
</li>
<li><p>Je hra příliš lehká?</p>
<p>Přidej úrovně: až hráč vystřílí všechny asteroidy,
postoupí na další úroveň, kde je asteroidů víc než v té předchozí.</p>
<p>Číslo úrovně můžeš ukázat pomocí
<a href="http://pyglet.readthedocs.org/en/latest/programming_guide/text.html">pyglet.text.Label</a>.</p>
</li>
<li><p>Je pozadí příliš černé?</p>
<p>V sadě obrázků v adresáři <code>Backgrounds</code>
si vyber pozadí, a vytapetuj s ním celý vesmír.</p>
</li>
<li><p>Je hra moc strohá?</p>
<p>Přidej oheň a exploze!
Chovají se podobně jako <code>Laser</code>,
jen nic neničí a můžou třeba měnit barvu podle
toho, jak dlouho už jsou ve hře.</p>
<p>Na efekty můžeš použít obrázky
<a href="http://opengameart.org/content/smoke-particle-assets">„Smoke particle assets”</a>,
které nakreslil opět <a href="http://kenney.nl">Kenney Vleugels</a>.
Doporučuji „White Puff”, které můžeš zmenšit
(např. <code>sprite.scale = 1/10</code>),
přibarvit
(např. <code>sprite.color = 255, 100, 0</code>)
nebo částečně zprůhlednit
(např. <code>sprite.opacity = 100</code>).</p>
<p>Doporučuji si na efekty udělat nový <code>Batch</code>
a vykreslit ho před tím hlavním, aby efekty
nepřekrývaly herní objekty.</p>
</li>
<li><p>Nepoznáš, kdy jsi prohrál/a nebo vyhrál/a?</p>
<p>Na konci můžeš ukázat veliký nápis GAME OVER nebo WINNER.</p>
</li>
<li><p>Nudíš se?</p>
<p>V původní hře se občas objeví UFO, které občas
vystřelí na místo, kde je právě hráčova raketka,
takže pokud hráč stojí pořád na jednom místě a
jenom se točí dokola, UFO ho sestřelí.
Můžeš zkusit dodělat třídu <code>Ufo</code>
a z <code>Laser</code> podědit <code>ShipLaser</code> a <code>UfoLaser</code>.</p>
</li>
</ul>
<p>Povedlo se? Vypadá to a chová se to profesionálně?
Čas to všechno dát do Gitu!</p>