<h1 id="testovani">Testování
<a href="#testovani" class="header-link">#</a>
</h1>
<p>Programátorská práce nespočívá jen v tom program napsat.
Důležité je si i ověřit, že opravdu funguje, a případně ho pak opravit.
Tomu ověřování, že program funguje, se říká <em>testování</em> (angl. <em>testing</em>).</p>
<p>Zatím jsi asi svoje programy testoval/a tak, že jsi
je zkusil/a spustit, něco zadal/a a podíval/a se,
jestli jsou výsledky v pořádku.
U větších programů, které budou mít více a více
možností, ale bude těžší a těžší takhle zkontrolovat,
jestli všechny ty možnosti fungují, jak mají.</p>
<p>Proto programátoři často nezkouší programy „ručně“.
Píšou jiné programy, které jejich výtvory testují za ně.</p>
<p><em>Automatické testy</em> jsou funkce, které
zkontrolují, že program funguje správně.
Spuštěním testů můžeš kdykoli ověřit, že kód funguje.
Když v otestovaném kódu v budoucnu uděláš nějakou změnu,
testy ověří, že jsi nerozbil/a nic, co dříve fungovalo.</p>
<h2 id="instalace_knihovny_pytest">Instalace knihovny pytest
<a href="#instalace_knihovny_pytest" class="header-link">#</a>
</h2>
<p>Zatím jsme v kurzu pracovali s tím, co se instaluje
se samotným Pythonem – s moduly jako <code>math</code> a <code>turtle</code>.
Kromě takových modulů ale existuje velká spousta
dalších <em>knihoven</em>, které nejsou přímo v Pythonu, ale dají se doinstalovat
a používat.</p>
<p>Na testy je v samotném Pythonu zabudovaná knihovna <code>unittest</code>.
Ta je ale celkem složitá na použití, proto ji my používat nebudeme.
Nainstalujeme si knihovnu <code>pytest</code>, která se používá
mnohem jednodušeji a je velice populární.</p>
<p>Knihovny se instalují do aktivního virtuálního prostředí.
Jak se dělá a spouští virtuální prostředí
ses naučil/a při <a href="naucse:page?lesson=beginners/install">instalaci Pythonu</a>,
ale teprve teď to začíná být opravdu důležité.
Ujisti se, že máš virtuální prostředí aktivované – na začátku příkazové řádky
máš <code>(venv)</code>.</p>
<p>Potom zadej následující příkaz.
(Je to příkaz příkazové řádky, podobně jako
<code>cd</code> nebo <code>mkdir</code>; nezadávej ho do Pythonu.)</p>
<div class="admonition warning"><p class="admonition-title">Opisuj opatrně!</p>
<p>Příkaz níže instaluje software z internetu.
Nahrát takovou knihovnu na internet může kdokoli – hodný nebo zlý,
chytrý nebo hloupý.
Za knihovnu <code>pytest</code> autoři tohoto kurzu ručí.
Jiné knihovny ale můžou dělat neplechu nebo být dokonce „zavirované“;
už při instalaci můžou něco pokazit.
Dej si proto pozor a ve jménu <code>pytest</code> neudělej překlep!</p>
<p>Nainstaluješ-li přesto omylem něco, cos nechtěl/a, dej co nejdřív vědět
zkušenějšímu programátorovi, aby zkontroloval, jaký to mohlo mít efekt.</p>
</div><div class="highlight"><pre><span></span><span class="gp gp-VirtualEnv">(venv)</span><span class="gp">$ </span>python<span class="w"> </span>-m<span class="w"> </span>pip<span class="w"> </span>install<span class="w"> </span>pytest
</pre></div><div class="admonition note"><p class="admonition-title">Co ten příkaz znamená?</p>
<p><code>python -m pip</code> zavolá Python s tím, že má pustit modul
<code>pip</code>. Tento modul umí instalovat nebo
odinstalovávat knihovny.
(Jestli si pamatuješ vytváření virtuálního prostředí, použil/a jsi tam
příkaz <code>python -m venv</code> – modul <code>venv</code> umí vytvářet virtuální prostředí.)
No a slova <code>install pytest</code> říkají Pipu, že má nainstalovat <code>pytest</code>.</p>
<p>Nápověda k použití Pipu se dá vypsat pomocí příkazu
<code>python -m pip --help</code>.</p>
</div><div class="admonition warning"><p class="admonition-title">Pro Windows</p>
<p>Jsi-li na Windows, od této lekce začne být důležité
spouštět pythonní programy pomocí <code>python program.py</code>, ne jen
<code>program.py</code>.
Ačkoli se v těchto materiálech všude používá <code>python</code> na začátku, zatím
mohlo všechno fungovat i bez toho.
Program se ale bez příkazu <code>python</code> může spustit v jiném Pythonu,
než v tom z virtuálního prostředí – a tam <code>pytest</code> nebude k dispozici.</p>
</div><h2 id="psani_testu">Psaní testů
<a href="#psani_testu" class="header-link">#</a>
</h2>
<p>Nejdříve si testování ukážeme na jednoduchém příkladu.
Tady je funkce <code>secti</code>, která umí sečíst
dvě čísla, a další funkce, která testuje, jestli se
<code>secti</code> pro určité hodnoty chová správně.</p>
<p>Kód si opiš do souboru <code>test_secteni.py</code> v novém prázdném adresáři.
Jméno je důležité: <code>pytest</code> ve výchozím nastavení předpokládá,
že jména jak souborů s testy tak samotných testovacích funkcí začínají na
<code>test_</code>.</p>
<div class="highlight"><pre><span></span><span class="k">def</span> <span class="nf">secti</span><span class="p">(</span><span class="n">a</span><span class="p">,</span> <span class="n">b</span><span class="p">):</span>
<span class="w">    </span><span class="sd">&quot;&quot;&quot;Vrátí součet dvou čísel&quot;&quot;&quot;</span>
    <span class="k">return</span> <span class="n">a</span> <span class="o">+</span> <span class="n">b</span>

<span class="k">def</span> <span class="nf">test_secti</span><span class="p">():</span>
<span class="w">    </span><span class="sd">&quot;&quot;&quot;Otestuje funkci secti&quot;&quot;&quot;</span>
    <span class="k">assert</span> <span class="n">secti</span><span class="p">(</span><span class="mi">1</span><span class="p">,</span> <span class="mi">2</span><span class="p">)</span> <span class="o">==</span> <span class="mi">3</span>
</pre></div><p>Co se v té testovací funkci děje?</p>
<p>Příkaz <code>assert</code> vyhodnotí výraz za ním a pokud výsledek není pravdivý,
vyvolá výjimku, která způsobí, že test selže.
Můžeš si představit, že <code>assert a == b</code> dělá následující:</p>
<div class="highlight"><pre><span></span><span class="k">if</span> <span class="ow">not</span> <span class="p">(</span><span class="n">a</span> <span class="o">==</span> <span class="n">b</span><span class="p">):</span>
    <span class="k">raise</span> <span class="ne">AssertionError</span><span class="p">(</span><span class="s1">&#39;Test selhal!&#39;</span><span class="p">)</span>
</pre></div><div class="admonition note"><p>Zatím <code>assert</code> nepoužívej jinde než v testovacích funkcích.
V „normálním” kódu se <code>assert</code> může chovat trochu jinak než výše,
ale do toho teď nebudeme zabředávat.</p>
</div><h2 id="spousteni_testu">Spouštění testů
<a href="#spousteni_testu" class="header-link">#</a>
</h2>
<p>Testy se spouští zadáním příkazu
<code>python -m pytest -v</code> následovaným názvem souboru s testy.
Tedy v překladu: <strong>Python</strong>e, pusť
<strong>m</strong>odul <strong>pytest</strong>,
v „ukecaném” režimu (angl. <strong>v</strong>erbose) a se zadaným souborem.</p>
<div class="highlight"><pre><span></span><span class="gp">$ </span>python<span class="w"> </span>-m<span class="w"> </span>pytest<span class="w"> </span>-v<span class="w"> </span>test_secteni.py
</pre></div><div class="highlight"><pre><span></span><span class=" -Color -Color-Bold">============================= test session starts ==============================</span>
platform linux -- Python 3.7.1, pytest-3.6.4, py-1.5.4, pluggy-0.6.0 -- venv/bin/python
cachedir: .pytest_cache
rootdir: naucse, inifile:
<span class=" -Color -Color-Bold">collecting ...</span> collected 1 item

test_secteni.py::test_secti <span class=" -Color -Color-Green">PASSED</span>                                       <span class=" -Color -Color-Green">[100%]</span>

=========================== 1 passed in 0.00 seconds ===========================
</pre></div><p>Tento příkaz projde zadaný soubor, zavolá v něm všechny funkce,
jejichž jméno začíná na <code>test_</code>, a ověří, že nevyvolají žádnou
výjimku – typicky výjimku z příkazu <code>assert</code>.
Pokud výjimka nastane, dá to <code>pytest</code> velice červeně
najevo a přidá několik informací, které můžou
usnadnit nalezení a opravu chyby.</p>
<div class="admonition note"><p>Argument s názvem souboru můžeš vynechat: <code>python -m pytest -v</code>.
V takovém případě <code>pytest</code> projde aktuální adresář a spustí testy
ze všech souborů, jejichž jméno začíná na <code>test_</code>. Místo souboru
lze též uvést adresář: <code>pytest</code> vyhledá testy v něm.</p>
</div><p>Zkus si změnit funkci <code>secti</code> (nebo její test) a podívat se,
jak to vypadá, když test „neprojde“.</p>
<h2 id="testovaci_moduly">Testovací moduly
<a href="#testovaci_moduly" class="header-link">#</a>
</h2>
<p>Testy se většinou nepíšou přímo ke kódu,
ale do souboru vedle.
Je to tak přehlednější a taky to pak zjednodušuje
<em>distribuci</em> – předání kódu někomu, kdo ho chce
jen spustit a testy nepotřebuje.</p>
<p>Rozděl soubor s testem sečítání: funkci <code>secti</code> přesuň do modulu <code>secteni.py</code>
a v <code>test_secteni.py</code> nech jenom test.
Do <code>test_secteni.py</code> pak na začátek přidej <code>from secteni import secti</code>,
aby byla funkce testu k dispozici.</p>
<p>Test by měl opět projít.</p>