<h1 id="instalace_editoru">Instalace editoru
<a href="#instalace_editoru" class="header-link">#</a>
</h1>
<p>Editor, program na úpravu textu, je základní pomůcka
každého programátora,
takže je dobré do něj investovat trochu času.</p>
<p>Je víceméně jedno, který programátorský editor budeš používat.
Pokud už nějaký oblíbený máš, stačí ho jen nastavit;
jestli ne, nějaký ti doporučíme.
Pokud ale používáš Poznámkový blok (Notepad) z Windows,
nebo TextEdit (editor předinstalovaný v macOS),
nebude ti stačit.
Stejně tak nejsou vhodné programy jako Word či Writer.</p>
<h2 id="co_programatorsky_editor_umi">Co programátorský editor umí
<a href="#co_programatorsky_editor_umi" class="header-link">#</a>
</h2>
<p>Editor pro programátory nám umožňuje upravovat <em>prostý text</em> – písmenka.
Na rozdíl od programů jako Word, Writer či Pages neumožňuje text <em>formátovat</em>,
tedy dělat nadpisy, obarvovat, zvětšovat font, vkládat obrázky a podobně.</p>
<p>Pomocí editoru budeme zadávat počítači příkazy, takže formátování nepotřebujeme.
Porovnej sám/sama, jaký je rozdíl mezi následujícími příkazy
pro někoho, kdo se jimi má řídit:</p>
<ul>
<li>Nakresli mi beránka!</li>
<li><font color="green">Nakresli <big><big>mi</big> <u>beránka</u>!</big></font></li>
</ul>
<p>I když neumí formátování, neznamená to, že jsou naše editory úplně „hloupé“
nástroje.
Aby se nám programy upravovaly pohodlněji, mají několik vychytávek:</p>
<dl>
<dt>Podpora více souborů</dt>
<dd>Větší projekty sestávají z více souborů, které můžeš mít v editoru
otevřené všechny najednou.</dd>
<dt>Číslování řádků</dt>
<dd>Před každým řádkem se ukazuje číslo.
To se bude velice hodit, až Python bude nadávat, že chyba je na řádku 183.</dd>
<dt>Odsazování</dt>
<dd>V Pythonu je důležité, kolika mezerami řádek začíná.
Správně nastavený editor nám odsazování značně zjednoduší.</dd>
<dt>Obarvování</dt>
<dd>Ačkoli nemůžeme u jednotlivých písmenek nastavovat barvu přímo, editor nám
obarvením může napovědět, jak našim instrukcím bude počítač rozumět.
Ale je to jenom nápověda:
programátor s jinak nastaveným editorem může mít stejný soubor obarvený
docela jinak.</dd>
</dl>
<div class="admonition note"><p>Pro ilustraci, takhle může v editoru vypadat kousek kódu:</p>
<div class="highlight"><pre><span></span>    <span class="mi">1</span>  <span class="nd">@app</span><span class="o">.</span><span class="n">route</span><span class="p">(</span><span class="s1">&#39;/courses/&lt;course:course&gt;/&#39;</span><span class="p">)</span>
    <span class="mi">2</span>  <span class="k">def</span> <span class="nf">course_page</span><span class="p">(</span><span class="n">course</span><span class="p">):</span>
    <span class="mi">3</span>      <span class="k">try</span><span class="p">:</span>
    <span class="mi">4</span>          <span class="k">return</span> <span class="n">render_template</span><span class="p">(</span>
    <span class="mi">5</span>              <span class="s1">&#39;course.html&#39;</span><span class="p">,</span>
    <span class="mi">6</span>              <span class="n">course</span><span class="o">=</span><span class="n">course</span><span class="p">,</span>
    <span class="mi">7</span>              <span class="n">plan</span><span class="o">=</span><span class="n">course</span><span class="o">.</span><span class="n">sessions</span><span class="p">,</span>
    <span class="mi">8</span>          <span class="p">)</span>
    <span class="mi">9</span>      <span class="k">except</span> <span class="n">TemplateNotFound</span><span class="p">:</span>
   <span class="mi">10</span>          <span class="n">abort</span><span class="p">(</span><span class="mi">404</span><span class="p">)</span>
</pre></div></div><h2 id="volba_a_nastaveni_editoru">Volba a nastavení editoru
<a href="#volba_a_nastaveni_editoru" class="header-link">#</a>
</h2>
<p>Vybereš-li editor, klikni na jeho jméno a dostaneš se na instrukce ke stažení
a nastavení.
(Na tuhle stránku se pak už nemusíš vracet.)</p>
<ul>
<li><a href="naucse:page?lesson=beginners/install-editor&amp;page=vscode">Visual Studio Code</a> – doporučený editor pro
Windows a macOS (a vhodný i pro Linux).
V poslední době je to asi nejpopulárnější editor kódu.
Nabízí mnoho funkcí a má velkou základnu uživatelů a vývojářů,
takže se neustále vylepšuje.</li>
</ul>
<p>Na Linuxu budeš mít pravděpodobně už nainstalovaný Gedit nebo Kate.
Zkus se podívat do systémové nabídky, jestli jeden z nich máš (případně je
spusť z příkazové řádky jako <code>gedit</code>, resp. <code>kate</code>).
Pokud ano, klikni na odkaz níže a editor si nastav.
Nemáš-li ani jeden, vyber Visual Studio Code (viz výše).</p>
<ul>
<li><a href="naucse:page?lesson=beginners/install-editor&amp;page=gedit">Gedit</a> – bývá na systémech s prostředím GNOME.</li>
<li><a href="naucse:page?lesson=beginners/install-editor&amp;page=kate">Kate</a> – bývá na systémech s prostředím KDE.</li>
</ul>
<p>Existují i jiné editory, na které máme návody
nebo jsme je doporučovali ve starších verzích těchto materiálů.
Pokud se jeden z nich rozhodneš použít, neuděláš chybu:</p>
<ul>
<li><a href="naucse:page?lesson=beginners/install-editor&amp;page=atom">Atom</a> – kvalitní editor s jednoduchým designem</li>
<li><a href="naucse:page?lesson=beginners/install-editor&amp;page=notepad-plus-plus">Notepad++</a> – nenáročný editor
pro Windows vhodný pro pomalejší počítače</li>
</ul>
<p>Máš-li už svůj oblíbený editor – Vim, Emacs, Geany, apod., použij ten:</p>
<ul>
<li><a href="naucse:page?lesson=beginners/install-editor&amp;page=others">Ostatní</a> – máš-li jiný editor, zkontroluj
si, že je správně nastaven.</li>
</ul>
<h3 id="ide">IDE
<a href="#ide" class="header-link">#</a>
</h3>
<p>Existují i složitější a mocnější editory, takzvané <em>IDE</em> (angl. <em>Integrated
Development Environment</em>, integrované vývojové prostředí),
třeba <a href="https://www.jetbrains.com/pycharm/">PyCharm</a>, <a href="https://eclipse.org/">Eclipse</a> nebo <a href="https://www.kdevelop.org/">KDevelop</a>.
Umí spoustu pokročilých funkcí, které programátorům pomáhají:
našeptávání, přejmenovávání, spouštění programů, správu virtuálních prostředí
a podobně.
Na začátek ale nejsou moc vhodné.</p>
<p>Chceš-li takový editor přesto použít, měl/a bys ho už poměrně dobře znát:
vědět, co za tebe dělá editor a jak to spravit, až něco udělá špatně.</p>