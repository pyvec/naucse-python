<h1>Instalace  Notepadu++</h1>
<p>Notepad++ je k dispozici pouze pro Windows.</p>
<p>Stáhni jej z jeho <a href="https://notepad-plus-plus.org/">domovské stránky</a>
a nainstaluj.</p>
<h2>Nastavení</h2>
<dl>
<dt></dt><dt>Odsazování</dt><dd><p>V menu Nastavení zvol Předvolby a pak nastav
„Nastavení tabulátoru<span class="en">/Tab Settings</span>“ na 
„Zaměnit za mezery<span class="en">/Replace by Space</span>“.</p>
</dd></dl><p>Obarvování bude fungovat automaticky v souborech s koncovkou <code>.py</code>
(jako Python).
V jiných programovacích jazycích se totiž odsazuje i obarvuje jinak.</p>
<p>Proto, jakmile v tomhle editoru vytvoříš nový soubor,
měl/a bys ho co nejdřív uložit pod správným jménem.</p>
<h2>Nácvik odsazování</h2>
<p>Jak už bylo zmíňeno, v Pythonu je důležité, kolika mezerami řádek začíná.
Proto se nám bude hodit vědět, jak rychle odsazovat bloky textu.
Pojďme si ukázat, jak na to.</p>
<p>Zkopíruj si do editoru tento text:</p>
<div class="highlight"><pre><code>Ofelie:
Ach princi!
Jak má se Vaše Výsost už tak dlouho?
Hamlet:
Děkují poníženě: skvěle, skvěle, skvěle.
Ofelie:
Mám od vás, princi, stále ještě dárky,
Jež dávno toužím vrátit. Prosím vás,
račte je přijmout teď.
Hamlet:
Kdo? Já? Já nikdy
vám nedal nic.
Ofelie:
Dal, Výsosti. A spolu s dárky slova
tak rozmilá, že každý z nich
měl jejich vůni. Ta teď vyvanula,
a tak je vracím. Dary nejbohatší
se mění v trety, když se dárce mračí.
Zde, Výsosti.</code></pre></div><p><small>(úryvek ze hry Hamlet, napsal W. Shakespeare, překlad E. A. Saudek)</small></p>
<p>Tenhle text není moc přehledný, tak ho zkusíme poodsazovat, aby vypadal takhle:</p>
<div class="highlight"><pre><code>Ofelie:
    Ach princi!
    Jak má se Vaše Výsost už tak dlouho?
Hamlet:
    Děkují poníženě: skvěle, skvěle, skvěle.
Ofelie:
    Mám od vás, princi, stále ještě dárky,
    Jež dávno toužím vrátit. Prosím vás,
    račte je přijmout teď.
atd.</code></pre></div><p>Abys odsadil/a jeden řádek, nastav kurzor na začátek řádku a stiskni
klávesu <kbd>Tab</kbd>.
Každým stisknutím řádek odsadíš o 4 mezery.</p>
<p>Odsadíš-li moc, pomocí <kbd>Shift</kbd>+<kbd>Tab</kbd> odsazení zmenšíš.</p>
<p>Chceš-li odsadit víc řádků najednou, všechny je vyber a stiskni <kbd>Tab</kbd>.
I výběr můžeš „od-odsadit“ pomocí <kbd>Shift</kbd>+<kbd>Tab</kbd>.</p>
<p>A to je vše! Teď máš nejen nastavený editor, ale umíš ho i používat.</p>