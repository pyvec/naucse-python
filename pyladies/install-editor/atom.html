<h1 id="instalace_atomu">Instalace  Atomu
<a href="#instalace_atomu" class="header-link">#</a>
</h1>
<p>Editor Atom
si stáhni z jeho <a href="https://atom.io">domovské stránky</a>
a nainstaluj.</p>
<h2 id="nastaveni">Nastavení
<a href="#nastaveni" class="header-link">#</a>
</h2>
<p>V Atomu se nemusí nic nastavovat, funguje „od výroby“ tak, jak má.</p>
<p>Odsazování a obarvování bude fungovat správně jen v souborech s koncovkou <code>.py</code>
(jako Python).
V jiných programovacích jazycích se totiž odsazuje i obarvuje jinak.</p>
<p>Proto jakmile v tomhle editoru vytvoříš nový soubor,
měl/a bys ho co nejdřív uložit pod správným jménem.</p>
<h2 id="kontrola_stylu_zdrojoveho_kodu">Kontrola stylu zdrojového kódu
<a href="#kontrola_stylu_zdrojoveho_kodu" class="header-link">#</a>
</h2>
<p>Jedna věc nám v Atomu přeci jen chybí: plugin pro kontrolu správného
stylu zdrojového kódu.</p>
<p>Tak jako čeština má Python typografická pravidla.
Například za čárkou se píše mezera, ale před ní ne.
Jsou nepovinná, program bude fungovat i při jejich nedodržení,
ale pomáhají psát přehledný kód, tak je dobré je dodržovat už od začátku.
Pravidla pro Python jsou popsána v dokumentu
<a href="https://www.python.org/dev/peps/pep-0008/">PEP8</a>.</p>
<p>Aby sis je nemusel/a všechny pamatovat, nainstaluj si plugin,
který tě na jejich porušení upozorní.</p>
<p>Nejprve je potřeba si nainstalovat speciální knihovnu, která se o kontrolu
dokáže postarat. Do příkazové řádky zadej následující:</p>
<div class="highlight"><pre><span></span><span class="gp">$ </span>python<span class="w"> </span>-m<span class="w"> </span>pip<span class="w"> </span>install<span class="w"> </span>flake8
</pre></div><p>A nyní si nainstaluj plugin do samotného editoru. V hlavní nabídce vyber
„Soubor &gt; Nastavení<span class="en">/File &gt; Settings</span>“ a v nabídce
uprostřed okna vyber poslední položku
„Instalovat<span class="en">/Install</span>“. Do vyhledávacího pole zadej
„linter-flake8“ a v seznamu nalezených pluginů klikni u položky stejného jména
na tlačítko „Instalovat<span class="en">/Install</span>“. Bude ještě potřeba
schválit instalaci všech závislostí, na které se Atom postupně zeptá.</p>
<h2 id="nacvik_odsazovani">Nácvik odsazování
<a href="#nacvik_odsazovani" class="header-link">#</a>
</h2>
<p>Jak už bylo zmíňeno, v Pythonu je důležité, kolika mezerami řádek začíná.
Proto se nám bude hodit vědět, jak rychle odsazovat bloky textu.
Pojďme si ukázat, jak na to.</p>
<p>Zkopíruj si do editoru tento text:</p>
<div class="highlight"><pre><code>Ofelie:
Ach princi!
Jak má se Vaše Výsost už tak dlouho?
Hamlet:
Děkují poníženě: skvěle, skvěle, skvěle.
Ofelie:
Mám od vás, princi, stále ještě dárky,
Jež dávno toužím vrátit. Prosím vás,
račte je přijmout teď.
Hamlet:
Kdo? Já? Já nikdy
vám nedal nic.
Ofelie:
Dal, Výsosti. A spolu s dárky slova
tak rozmilá, že každý z nich
měl jejich vůni. Ta teď vyvanula,
a tak je vracím. Dary nejbohatší
se mění v trety, když se dárce mračí.
Zde, Výsosti.
</code></pre></div><p><small>(úryvek ze hry Hamlet, napsal W. Shakespeare, překlad E. A. Saudek)</small></p>
<p>Tenhle text není moc přehledný, tak ho zkusíme poodsazovat, aby vypadal takhle:</p>
<div class="highlight"><pre><code>Ofelie:
    Ach princi!
    Jak má se Vaše Výsost už tak dlouho?
Hamlet:
    Děkují poníženě: skvěle, skvěle, skvěle.
Ofelie:
    Mám od vás, princi, stále ještě dárky,
    Jež dávno toužím vrátit. Prosím vás,
    račte je přijmout teď.
atd.
</code></pre></div><p>Abys odsadil/a jeden řádek, nastav kurzor na začátek řádku a stiskni
klávesu <kbd>Tab</kbd>.
Každým stisknutím řádek odsadíš o 4 mezery.</p>
<p>Odsadíš-li moc, pomocí <kbd>Shift</kbd>+<kbd>Tab</kbd> odsazení zmenšíš.</p>
<p>Chceš-li odsadit víc řádků najednou, všechny je vyber a stiskni <kbd>Tab</kbd>.
I výběr můžeš „od-odsadit“ pomocí <kbd>Shift</kbd>+<kbd>Tab</kbd>.</p>
<p>A to je vše! Teď máš nejen nastavený editor, ale umíš ho i používat.</p>