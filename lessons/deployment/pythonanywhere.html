<h1 id="deployment_webovych_aplikaci_na_pythonanywhere">Deployment webových aplikací na PythonAnywhere
<a href="#deployment_webovych_aplikaci_na_pythonanywhere" class="header-link">#</a>
</h1>
<p><a href="https://www.pythonanywhere.com/">PythonAnywhere</a> je pro limitované použití zdarma.</p>
<p>K posílání kódu na produkční prostředí budeme používat Git.
Nejprve proto uložte celý projekt do Gitu a nahrajte na GitHub.</p>
<p>Potom se zaregistrujte na
<a href="https://www.pythonanywhere.com/">www.pythonanywhere.com</a> a vyberte
<em>Beginner Account</em>.
Po přihlášení se ukáže záložka <em>Consoles</em>, kde vytvořte "Bash" konzoli.
V té vytvořte a aktivujte virtuální prostředí a nainstalujte Flask (plus
případně další závislosti nebo jiný webový framework).</p>
<p>PythonAnywhere používá specificky nastavený Linux,
tak je ve webové konzoli potřeba použít jiný příkaz
na vytvoření virtuální prostředí, než jste z toho kurzu zvyklí.
Napište příkazy takto (bez úvodního <code>$</code>):</p>
<div class="highlight"><pre><span></span><span class="gp">$ </span>virtualenv<span class="w"> </span>--python<span class="o">=</span>python3.7<span class="w"> </span>__venv__
<span class="gp">$ </span>.<span class="w"> </span>__venv__/bin/activate
<span class="gp">$ </span>python<span class="w"> </span>-m<span class="w"> </span>pip<span class="w"> </span>install<span class="w"> </span>flask
</pre></div><div class="admonition note"><p>Pokud máte na PythonAnywhere starší účet, možná tam Python 3.7 nenajdete.
Můžete použít Python 3.6, nemělo by to vadit, protože tento návod je
koncipován tak, aby s touto verzí také fungoval.
Případně můžete <a href="https://www.pythonanywhere.com/forums/topic/12878/#id_post_52160">zažádat o aktualizaci systémové
image</a>.</p>
</div><p>Následně naklonujte na PythonAnywhere váš kód.
S veřejným repozitářem je to jednodušší – stačí ho naklonovat „anonymně”
(<code>git clone https://github.com/&lt;github-username&gt;/&lt;github-repo&gt;</code>).
Pokud ale používáme privátní repozitář, bude potřeba si vygenerovat SSH klíč:</p>
<div class="highlight"><pre><span></span><span class="gp">$ </span>ssh-keygen<span class="w">  </span><span class="c1"># (zeptá se na hesla ke klíči)</span>
<span class="gp">$ </span>cat<span class="w"> </span>~/.ssh/id_rsa.pub
</pre></div><p>Obsah souboru <code>~/.ssh/id_rsa.pub</code> je pak potřeba přidat na GitHub v osobním
nastavení v sekci "SSH and GPG Keys".
Pak můžete klonovat přes SSH:</p>
<div class="highlight"><pre><span></span><span class="gp">$ </span>git<span class="w"> </span>clone<span class="w"> </span>git@github.com:&lt;github-username&gt;/&lt;github-repo&gt;.git
</pre></div><p>Zbývá nastavit, aby PythonAnywhere tento kód spustil jako webovou aplikaci.</p>
<p>Přejděte na stránkách PythonAnywhere do <em>Dashboard</em> do záložky <em>Web</em>,
a vytvořte novou aplikaci.
V nastavení zvolte <em>Manual Configuration</em> a <em>Python 3.7</em>.
(Volby jiné než <em>Manual Configuration</em> automaticky vytvoří kostru aplikace.
Vy ale už aplikaci máte hotovou, takže je nepotřebujete.)</p>
<p>V konfiguraci vzniklé webové aplikace je potřeba nastavit <em>Virtualenv</em>
na cestu k virtuálnímu prostředí (<code>/home/<var>&lt;uživatelské-jméno&gt;</var>/__venv__</code>),
a obsah <em>WSGI Configuration File</em> přepsat.
To jde buď kliknutím na odkaz v konfiguraci (otevře se webový editor)
nebo zpět v bashové konzoli pomocí editoru jako <code>vi</code> nebo <code>nano</code>.</p>
<p>Nový obsah souboru by měl být:</p>
<div class="highlight"><pre><span></span><span class="kn">import</span> <span class="nn">sys</span>
<span class="n">path</span> <span class="o">=</span> <span class="s1">&#39;/home/&lt;uživatelské-jméno&gt;/&lt;jméno-adresáře&gt;&#39;</span>
<span class="k">if</span> <span class="n">path</span> <span class="ow">not</span> <span class="ow">in</span> <span class="n">sys</span><span class="o">.</span><span class="n">path</span><span class="p">:</span>
    <span class="n">sys</span><span class="o">.</span><span class="n">path</span><span class="o">.</span><span class="n">append</span><span class="p">(</span><span class="n">path</span><span class="p">)</span>

<span class="kn">from</span> <span class="o">&lt;</span><span class="n">jméno</span><span class="o">-</span><span class="n">souboru</span><span class="o">&gt;</span> <span class="kn">import</span> <span class="nn">app</span> <span class="k">as</span> <span class="nn">application</span>
</pre></div><p>(Za <code><var>&lt;uživatelské-jméno&gt;</var></code>,
<code><var>&lt;jméno-adresáře&gt;</var></code> a
<code><var>&lt;jméno-souboru&gt;</var></code>
je samozřejmě potřeba doplnit
vaše údaje. Jméno souboru je zde bez přípony <code>.py</code>.)</p>
<p>Nakonec restartujte aplikaci velkým zeleným tlačítkem na záložce <em>Web</em>
a na adrese <code><var>&lt;uživatelské-jméno&gt;</var>.pythonanywhere.com</code>
si ji můžete prohlédnout.</p>
<h3 id="deployment_soukromych_udaju">Deployment soukromých údajů
<a href="#deployment_soukromych_udaju" class="header-link">#</a>
</h3>
<p>Protože vaše hesla, tajné klíče apod. nejsou v repozitáři, je nutné je předat
aplikaci zvlášť.
Konfigurační i jiné soubory jde nahrát v záložce <em>Files</em> nebo opět vytvořit
a editovat ve webové konzoli.</p>
<p>Pokud vaše aplikace vyžaduje nastavení nějakých proměnných prostředí
(například s cestou ke konfiguračnímu souboru nebo přímo s nějakou konfigurací),
můžete tak učinit přímo z <em>WSGI Configuration File</em>.
Buďto „nízkoúrovňově“ (<code>os.environ</code>) nebo více sofistikovaně například pomocí modulu <code>dotenv</code>,
což ostatně <a href="https://help.pythonanywhere.com/pages/environment-variables-for-web-apps/">doporučují i v dokumentaci</a>.</p>
<div class="admonition note"><p>Doporučujeme pro tyto potřeby stejně raději nepoužívat API klíče
k vlastním účtům, raději si vyrobte nějaké účty pouze pro tento účel.
GitHub povoluje všem vytvořit si jeden účet pro automatické operace, ale
takový účet musí mít napsané v popisu, že je robot.</p>
</div><h3 id="aktualizace">Aktualizace
<a href="#aktualizace" class="header-link">#</a>
</h3>
<p>Když nahrajeme nový kód na GitHub, je vždy potřeba provést na PythonAnywhere
v konzoli <code>git pull</code> a pak v záložce <em>Web</em> aplikaci restartovat.</p>
<p>Placená varianta PythonAnywhere má API a tento proces jde zautomatizovat.</p>
<p>Ve verzi zadarmo to není tak pohodlné.</p>