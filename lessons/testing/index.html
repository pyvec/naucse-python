<h1 id="testovani">Testování
<a href="#header-testovani" class="header-link">#</a>
</h1>
<p>Programátorská práce nespočívá jen v tom, program napsat.
Důležité je si i ověřit, že opravdu funguje, a případně ho pak opravit.
Ověřování, že program funguje, se říká <em>testování</em> (angl. <em>testing</em>).</p>
<p>Zatím jsi asi svoje programy testoval/a tak, že jsi
je zkusil/a spustit, něco zadal/a a podíval/a se,
jestli jsou výsledky v pořádku.
U větších programů, které budou mít více a více
možností, ale bude těžší a těžší takhle zkontrolovat,
jestli všechny ty možnosti fungují, jak mají.</p>
<p>Proto si programátoři často nezkouší programy „ručně“.
Píšou jiné programy, které jejich výtvory testují za ně.</p>
<p><em>Automatické testy</em> jsou funkce, které
zkontrolují, že program funguje správně.
Spuštěním testů můžeš kdykoli ověřit, že kód funguje.
Když v otestovaném kódu v budoucnu uděláš nějakou změnu,
testy ověří, že jsi nerozbil/a nic, co dříve fungovalo.</p>
<h2 id="instalace_knihovny_pytest">Instalace knihovny pytest
<a href="#header-instalace_knihovny_pytest" class="header-link">#</a>
</h2>
<p>Zatím jsme v kurzu pracovali/y s tím, co se instaluje
se samotným Pythonem – s moduly jako <code>math</code> a <code>turtle</code>.
Kromě takových modulů ale existuje ale velká spousta
dalších <em>knihoven</em>, které nejsou přímo v Pythonu, ale dají se doinstalovat
a používat.</p>
<p>Na testy je v samotném Pythonu zabudovaná knihovna <code>unittest</code>.
Ta je ale celkem složitá na použití, proto ji my používat nebudeme.
Nainstalujeme si knihovnu <code>pytest</code>, která se používá
mnohem jednodušeji a je velice populární.</p>
<p>Knihovny se instalují do aktivního virtuálního prostředí.
Jak se dělá a spouští virtuální prostředí
ses naučil/a při <a href="naucse:page?lesson=beginners/install">instalaci Pythonu</a>,
ale teprve teď to začíná být opravdu důležité.
Ujisti se, že máš virtuální prostředí aktivované.</p>
<p>Potom zadej následující příkaz.
(Je to příkaz příkazové řádky, podobně jako
<code>cd</code> nebo <code>mkdir</code>; nezadávej ho do Pythonu.)</p>
<div class="admonition warning"><p class="admonition-title">Opisuj opatrně!</p>
<p>Příkaz níže instaluje software z Internetu.
Za knihovnu <code>pytest</code> autoři tohoto kurzu ručí.
Jiné knihovny ale můžou dělat neplechu nebo být dokonce „zavirované“.
Dej si proto pozor a ve jménu <code>pytest</code> neudělej překlep!</p>
</div><div class="highlight"><pre><span></span><span class="gp gp-VirtualEnv">(venv)</span><span class="gp">$ </span>python -m pip install pytest
</pre></div><div class="admonition note"><p class="admonition-title">Co ten příkaz znamená?</p>
<p><code>python -m pip</code> zavolá Python s tím, že má pustit modul
<code>pip</code>. Tento modul umí instalovat nebo
odinstalovávat knihovny.
(Jestli si pamatuješ vytváření virtuálního prostředí, použil/a jsi tam
příkaz <code>python -m venv</code> – modul <code>venv</code> umí vytvářet virtuální prostředí.)
No a slova <code>install pytest</code> říkají Pipu, že má nainstalovat <code>pytest</code>.</p>
<p>Nápověda k použití Pipu se dá vypsat pomocí příkazu
<code>python -m pip --help</code>.</p>
</div><div class="admonition warning"><p class="admonition-title">Pro Windows</p>
<p>Jsi-li na Windows, od této lekce začne být důležité
spouštět pythonní programy pomocí <code>python program.py</code>, ne jen
<code>program.py</code>.
Ačkoli se v těchto materiálech všude používá <code>python</code> na začátku, zatím
mohlo všechno fungovat i bez toho.
Program se ale bez příkazu <code>python</code> může spustit v jiném Pythonu,
než v tom z virtuálního prostředí – a tam <code>pytest</code> nebude k dispozici.</p>
</div><h2 id="psani_testu">Psaní testů
<a href="#header-psani_testu" class="header-link">#</a>
</h2>
<p>Nejdříve si testování ukážeme na jednoduchém příkladu.
Tady je funkce <code>secti</code>, která umí sečíst
dvě čísla, a další funkce, která testuje, jestli se
<code>secti</code> pro určité hodnoty
chová správně.</p>
<p>Kód si opiš do souboru <code>test_secteni.py</code>,
v novém prázdném adresáři.
Pro <code>pytest</code> je (ve výchozím nastavení)
důležité, aby jména jak souborů s testy, tak
samotných testovacích funkcí, začínala na
<code>test_</code>.</p>
<div class="highlight"><pre><span></span><span class="k">def</span> <span class="nf">secti</span><span class="p">(</span><span class="n">a</span><span class="p">,</span> <span class="n">b</span><span class="p">):</span>
    <span class="k">return</span> <span class="n">a</span> <span class="o">+</span> <span class="n">b</span>

<span class="k">def</span> <span class="nf">test_secti</span><span class="p">():</span>
    <span class="k">assert</span> <span class="n">secti</span><span class="p">(</span><span class="mi">1</span><span class="p">,</span> <span class="mi">2</span><span class="p">)</span> <span class="o">==</span> <span class="mi">3</span>
</pre></div><p>Co se v té testovací funkci děje?</p>
<p>Příkaz <code>assert</code> vyhodnotí výraz za ním a pokud výsledek není pravdivý,
vyvolá výjimku, která způsobí, že test selže.
Můžeš si představit, že <code>assert a == b</code> dělá následující:</p>
<div class="highlight"><pre><span></span><span class="k">if</span> <span class="ow">not</span> <span class="p">(</span><span class="n">a</span> <span class="o">==</span> <span class="n">b</span><span class="p">):</span>
    <span class="k">raise</span> <span class="ne">AssertionError</span><span class="p">(</span><span class="s1">&#39;Test selhal!&#39;</span><span class="p">)</span>
</pre></div><div class="admonition note"><p>Zatím <code>assert</code> nepoužívej jinde než v testovacích funkcích.
V „normálním” kódu se <code>assert</code> může chovat trochu jinak než výše,
ale do toho teď nebudeme zabředávat.</p>
</div><h2 id="spousteni_testu">Spouštění testů
<a href="#header-spousteni_testu" class="header-link">#</a>
</h2>
<p>Testy se spouští zadáním příkazu
<code>python -m pytest -v</code> následovaným názvem souboru s testy.
Tedy v překladu: <strong>Python</strong>e, pusť
<strong>m</strong>odul <strong>pytest</strong>,
v „ukecaném” režimu (angl. <strong>v</strong>erbose) a se zadaným souborem.</p>
<div class="highlight"><pre><span></span><span class="gp">$ </span>python -m pytest -v test_secteni.py
</pre></div><div class="highlight"><pre><span></span><span class=" -Color -Color-Bold">============================= test session starts ==============================</span>
platform linux -- Python 3.7.1, pytest-3.6.4, py-1.5.4, pluggy-0.6.0 -- venv/bin/python
cachedir: .pytest_cache
rootdir: naucse, inifile:
<span class=" -Color -Color-Bold">collecting ...</span> collected 1 item

test_secteni.py::test_secti <span class=" -Color -Color-Green">PASSED</span>                                       <span class=" -Color -Color-Green">[100%]</span>

=========================== 1 passed in 0.00 seconds ===========================
</pre></div><p>Tento příkaz projde zadaný soubor, zavolá v něm všechny funkce,
jejichž jméno začíná na <code>test_</code>, a ověří, že nevyvolají žádnou
výjimku – typicky výjimku z příkazu <code>assert</code>.
Pokud výjimka nastane, dá to <code>pytest</code> velice červeně
najevo a přidá několik informací, které můžou
usnadnit nalezení a opravu chyby.</p>
<div class="admonition note"><p>Argument s názvem souboru můžeš vynechat: <code>python -m pytest -v</code>.
V takovém případě <code>pytest</code> projde aktuální adresář a spustí testy
ze všech souborů, jejichž jméno začíná na <code>test_</code>. Místo souboru
lze též uvést adresář: <code>pytest</code> vyhledá testy v něm.</p>
</div><p>Zkus si změnit funkci <code>secti</code> (nebo její test) a podívat se,
jak to vypadá když test „neprojde“.</p>
<h2 id="testovaci_moduly">Testovací moduly
<a href="#header-testovaci_moduly" class="header-link">#</a>
</h2>
<p>Testy se většinou nepíšou přímo ke kódu,
ale do souboru vedle.
Je to tak přehlednější a taky to pak zjednodušuje
<em>distribuci</em> – předání kódu někomu, kdo ho chce
jen spustit a testy nepotřebuje.</p>
<p>Rozděl soubor s testem sečítání: funkci <code>secti</code> přesuň do modulu <code>secteni.py</code>,
a v <code>test_secteni.py</code> nech jenom test.
Do <code>test_secteni.py</code> pak na začátek přidej <code>from secteni import secti</code>,
aby byla funkce testu k dispozici.</p>
<p>Test by měl opět projít.</p>
<h2 id="spousteci_moduly">Spouštěcí moduly
<a href="#header-spousteci_moduly" class="header-link">#</a>
</h2>
<p>Automatické testy musí projít „bez dozoru“.
V praxi se často automaticky spouští, případné chyby se automaticky
oznamují (např. e-mailem) a fungující otestovaný kód se automaticky
začne používat dál (nebo se rovnou vydá zákazníkům).</p>
<p>Co to znamená pro nás?
Funkce <code>input</code> v testech nefunguje. Nemá koho by se zeptala; „za klávesnicí“
nemusí nikdo sedět.</p>
<p>To může někdy „ztěžovat práci“. Ukážeme si to na složitějším projektu:
na 1D piškvorkách.</p>
<div class="admonition note"><p>Učíš-li se z domu, dodělej si Piškvorky než budeš pokračovat dál!
Zadání najdeš (prozatím)
v <a href="http://pyladies.cz/v1/s004-strings/handout/handout4.pdf">projektech pro PyLadies</a>
na straně 2.</p>
</div><p>Kód pro 1D Piškvorky může rámcově vypadat zhruba takto:</p>
<div class="highlight"><pre><span></span><span class="kn">import</span> <span class="nn">random</span>  <span class="c1"># (příp. import jiných věcí, které budou potřeba)</span>

<span class="k">def</span> <span class="nf">tah</span><span class="p">(</span><span class="n">pole</span><span class="p">,</span> <span class="n">cislo_policka</span><span class="p">,</span> <span class="n">symbol</span><span class="p">):</span>
    <span class="sd">&quot;&quot;&quot;Vrátí pole s daným symbolem umístěným na danou pozici&quot;&quot;&quot;</span>
    <span class="o">...</span>

<span class="k">def</span> <span class="nf">tah_hrace</span><span class="p">(</span><span class="n">pole</span><span class="p">):</span>
    <span class="sd">&quot;&quot;&quot;Zeptá se hráče kam chce hrát a vrátí pole se zaznamenaným tahem&quot;&quot;&quot;</span>
    <span class="o">...</span>
    <span class="nb">input</span><span class="p">(</span><span class="s1">&#39;Kam chceš hrát? &#39;</span><span class="p">)</span>
    <span class="o">...</span>

<span class="k">def</span> <span class="nf">piskvorky1d</span><span class="p">():</span>
    <span class="sd">&quot;&quot;&quot;Spustí hru</span>

<span class="sd">    Vytvoří hrací pole a střídavě volá tah_hrace a tah_pocitace</span>
<span class="sd">    dokud někdo nevyhraje&quot;&quot;&quot;</span>
    <span class="k">while</span> <span class="o">...</span><span class="p">:</span>
        <span class="o">...</span>
        <span class="n">tah_hrace</span><span class="p">(</span><span class="o">...</span><span class="p">)</span>
        <span class="o">...</span>

<span class="c1"># Puštění hry!</span>
<span class="n">piskvorky1d</span><span class="p">()</span>
</pre></div><p>Když tenhle modul naimportuješ, Python v něm postupně, odshora dolů,
provede všechny příkazy.</p>
<p>První příkaz, <code>import</code>, jen zpřístupní nějaké proměnné a funkce;
je-li importovaný modul správně napsaný, nemá vedlejší účinek.
Definice funkcí (příkazy <code>def</code> a všechno v nich) podobně jen definují funkce.
Ale zavoláním funkce <code>piskvorky1d</code> se spustí hra:
funkce <code>piskvorky1d</code> zavolá funkci <code>tah_hrace()</code> a ta zavolá <code>input()</code>.</p>
<p>Importuješ-li tenhle modul z testů, <code>input</code> selže a import se nepovede.</p>
<div class="admonition note"><p>A kdybys modul importoval/a odjinud – například bys chtěl/a funkci
<code>tah</code> použít v nějaké jiné hře – uživatel si bude muset v rámci importu
zahrát Piškvorky!</p>
</div><p>Volání funkce <code>piskvorky1d</code> je vedlejší efekt, a je potřeba ho odstranit.
No jo, ale po takovém odstranění
už nejde jednoduše spustit hra! Co s tím?</p>
<p>Můžeš na to vytvořit nový modul.
Pojmenuj ho <code>hra.py</code> a dej do něj jenom to odstraněné volání:</p>
<div class="highlight"><pre><span></span><span class="kn">import</span> <span class="nn">piskvorky</span>

<span class="n">piskvorky</span><span class="o">.</span><span class="n">piskvorky1d</span><span class="p">()</span>
</pre></div><p>Tenhle modul nebudeš moci testovat (protože nepřímo volá funkci <code>input</code>),
ale můžeš ho spustit, když si budeš chtít zahrát.
Protože k němu nemáš napsané testy, nepoznáš
z nich, když se takový spouštěcí modul rozbije.
Měl by být proto nejjednodušší – jeden import a jedno volání.</p>
<p>Původní modul teď můžeš importovat bez obav – ať už z testů nebo z jiných
modulů.
Test může vypadat třeba takhle:</p>
<div class="highlight"><pre><span></span><span class="kn">import</span> <span class="nn">piskvorky</span>

<span class="k">def</span> <span class="nf">test_tah_na_prazdne_pole</span><span class="p">():</span>
    <span class="n">pole</span> <span class="o">=</span> <span class="n">piskvorky</span><span class="o">.</span><span class="n">tah_pocitace</span><span class="p">(</span><span class="s1">&#39;--------------------&#39;</span><span class="p">)</span>
    <span class="k">assert</span> <span class="nb">len</span><span class="p">(</span><span class="n">pole</span><span class="p">)</span> <span class="o">==</span> <span class="mi">20</span>
    <span class="k">assert</span> <span class="n">pole</span><span class="o">.</span><span class="n">count</span><span class="p">(</span><span class="s1">&#39;x&#39;</span><span class="p">)</span> <span class="o">==</span> <span class="mi">1</span>
    <span class="k">assert</span> <span class="n">pole</span><span class="o">.</span><span class="n">count</span><span class="p">(</span><span class="s1">&#39;-&#39;</span><span class="p">)</span> <span class="o">==</span> <span class="mi">19</span>
</pre></div><h2 id="pozitivni_a_negativni_testy">Pozitivní a negativní testy
<a href="#header-pozitivni_a_negativni_testy" class="header-link">#</a>
</h2>
<p>Testům, které kontrolují, že se program za správných podmínek chová správně,
se říká <em>pozitivní testy</em>.
Můžeš ale testovat i reakci programu na špatné nebo neočekávané podmínky.</p>
<p>Testy, které kontrolují reakci na „špatný“ vstup,
se jmenují <em>negativní testy</em>.
Můžou kontrolovat nějaký negativní výsledek (např.
že volání jako <code>cislo_je_sude(7)</code> vrátí <code>False</code>),
a nebo to, že nastane „rozumná“ výjimka.</p>
<p>Například funkce <code>tah_pocitace</code> by měla způsobit
chybu (třeba <code>ValueError</code>), když je herní pole už plné.</p>
<div class="admonition note"><p>Vyvolat výjimku je mnohem lepší než alternativy, např. kdyby takové volání
„tiše“ – bez oznámení – zablokovalo celý program.
Když kód pak použiješ ve větším programu,
můžeš si být jistá, že při špatném volání
dostaneš srozumitelnou chybu – tedy takovou,
která se co nejsnadněji opravuje.</p>
</div><p>Na otestování výjimky použij příkaz <code>with</code> a funkci <code>raises</code> naimportovanou
z modulu <code>pytest</code>.
Jak příkaz <code>with</code> přesně funguje, se dozvíme později;
teď stačí říct, že ověří, že odsazený blok kódu
pod ním vyvolá danou výjimku:</p>
<div class="highlight"><pre><span></span><span class="kn">import</span> <span class="nn">pytest</span>

<span class="kn">import</span> <span class="nn">piskvorky</span>

<span class="k">def</span> <span class="nf">test_tah_chyba</span><span class="p">():</span>
    <span class="k">with</span> <span class="n">pytest</span><span class="o">.</span><span class="n">raises</span><span class="p">(</span><span class="ne">ValueError</span><span class="p">):</span>
        <span class="n">piskvorky</span><span class="o">.</span><span class="n">tah_pocitace</span><span class="p">(</span><span class="s1">&#39;oxoxoxoxoxoxoxoxoxox&#39;</span><span class="p">)</span>
</pre></div>