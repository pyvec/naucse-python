<h1>Příkazová řádka</h1>
<p>V této lekci se seznámíme s <em>příkazovou řádkou</em> – černým okýnkem,
které programátoři používají na zadávání příkazů.
Na první pohled může vypadat nepřirozeně, ale dá se na ni zvyknout :)</p>
<p>Příkazová řádka
(respektive program, kterému se říká i <em>konzole</em> či <em>terminál</em>;
anglicky <em>command line</em>, <em>console</em>, <em>terminal</em>)
se na různých systémech otevírá různě:</p>
<ul>
<li>Windows (české): Start → napsat na klávesnici „cmd“ → Příkazový řádek</li>
<li>Windows (anglické): Start → napsat na klávesnici „cmd“ → Command Prompt</li>
<li>macOS (anglický): Applications → Utilities → Terminal</li>
<li>Linux (KDE): Hlavní Menu → hledat Konsole</li>
<li>Linux (GNOME): Super → hledat Terminál</li>
</ul>
<p>Nevíš-li si rady, zkus buď googlit,
nebo se zeptat e-mailem.</p>
<p>Po otevření konzole tě uvítá řádek,
kterým počítač vybízí k zadání příkazu.
Podle systému bude končit buď znakem <code>$</code> nebo <code>&gt;</code>,
před nímž můžou být ještě další informace:</p>
<div class="row side-by-side-commands"><div class="col">
                <h4>Unix (Linux, macOS)</h4><div class="highlight"><pre><span></span><span class="gp">$
</span></pre></div></div><div class="col">
                <h4>Windows</h4><div class="highlight"><pre><span></span><span class="gp">&gt;
</span></pre></div></div></div><p>Podle systému se potom liší i samotné příkazy, které budeš zadávat.</p>
<div class="admonition note"><p class="admonition-title">Velikost písma</p>
<p>Je-li ve Windows moc malé písmo, klikni na ikonku okna a vyber Možnosti.
V záložce Písmo si pak můžeš vybrat větší font.
<!-- XXX: are the Czech names correct? --></p>
<p><span class="figure"><a href="naucse:static?filename=windows-cmd-properties.png"><img src="naucse:static?filename=windows-cmd-properties.png" alt="Screenshot menu příkazové řádky"></a></span></p>
<p>Na ostatních systémech hledej v nastavení, nebo zkus
<kbd>Ctrl</kbd>+<kbd>+</kbd> a
<kbd>Ctrl</kbd>+<kbd>-</kbd> (příp. se Shift).</p>
</div><h2>První příkaz</h2>
<p>Začneme jednoduchým příkazem.
Napiš <code>whoami</code> (z angl. <em>who am I?</em> – kdo jsem?)
a stiskni <kbd>Enter</kbd>.
Objeví se přihlašovací jméno. Třeba u Heleny by to vypadalo takhle:</p>
<div class="row side-by-side-commands"><div class="col">
                <h4>Unix</h4><div class="highlight"><pre><span></span><span class="gp">$ </span>whoami
<span class="go">helena</span>
</pre></div></div><div class="col">
                <h4>Windows</h4><div class="highlight"><pre><span></span><span class="gp">&gt; </span>whoami
<span class="go">pocitac\Helena</span>
</pre></div></div></div><div class="admonition note"><p>Znak <code>$</code> nebo <code>&gt;</code> je v ukázce jen proto, aby bylo jasné, že zadáváme
příkaz do příkazové řádky.
Vypíše ho počítač, většinou ještě s něčím před ním,
takže ho nepiš sama! Zadej jen <code>whoami</code> a <kbd>Enter</kbd>.</p>
<p>Stejně tak počítač sám vypíše přihlašovací jméno.</p>
</div><h2>Aktuální adresář</h2>
<p>Příkazová řádka pracuje vždy v nějakém <em>adresáři</em> (neboli <em>složce</em>,
angl. <em>directory</em>, <em>folder</em>).
Ve kterém adresáři zrovna je, to nám poví příkaz, který se podle systému
jmenuje <code>pwd</code> nebo <code>cd</code> (z angl. <em>print working directory</em> – vypiš pracovní
adresář, resp. <em>current directory</em> – aktuální adresář).</p>
<div class="row side-by-side-commands"><div class="col">
                <h4>Unix</h4><div class="highlight"><pre><span></span><span class="gp">$ </span><span class="nb">pwd</span>
<span class="go">/home/helena/</span>
</pre></div></div><div class="col">
                <h4>Windows</h4><div class="highlight"><pre><span></span><span class="gp">&gt; </span>cd
<span class="go">C:\Users\helena</span>
</pre></div></div></div><p>Aktuální adresář se většinou ukazuje i před znakem <code>$</code> nebo <code>&gt;</code>,
ale je dobré <code>pwd</code>/<code>cd</code> znát, kdyby ses náhodou ztratil/a
(nebo musel/a pracovat na počítači který před <code>$</code> ukazuje něco jiného).</p>
<h2>Co v tom adresáři je?</h2>
<p>Příkaz <code>ls</code> nebo <code>dir</code> (z angl. <em>list</em> – vyjmenovat, resp. <em>directory</em> – adresář)
nám vypíše, co aktuální adresář obsahuje: všechny soubory,
včetně podadresářů, které se v aktuálním adresáři nacházejí.</p>
<div class="row side-by-side-commands"><div class="col">
                <h4>Unix</h4><div class="highlight"><pre><span></span><span class="gp">$ </span>ls
<span class="go">Applications</span>
<span class="go">Desktop</span>
<span class="go">Downloads</span>
<span class="go">Music</span>
<span class="go">…</span>
</pre></div></div><div class="col">
                <h4>Windows</h4><div class="highlight"><pre><span></span><span class="gp">&gt; </span>dir
<span class="go"> Directory of C:\Users\helena</span>
<span class="go">05/08/2014 07:28 PM &lt;DIR&gt;  Applications</span>
<span class="go">05/08/2014 07:28 PM &lt;DIR&gt;  Desktop</span>
<span class="go">05/08/2014 07:28 PM &lt;DIR&gt;  Downloads</span>
<span class="go">05/08/2014 07:28 PM &lt;DIR&gt;  Music</span>
<span class="go">…</span>
</pre></div></div></div><h2>Změna aktuálního adresáře</h2>
<p>Aktuální adresář se dá změnit pomocí příkazu <code>cd</code>
(z angl. <em>change directory</em> – změnit adresář).
Za <code>cd</code> se píše jméno adresáře, kam chceme přejít.
Pokud máš adresář <code>Desktop</code> nebo <code>Plocha</code>, přejdi tam. Pak nezapomeň ověřit,
že jsi na správném místě.</p>
<p>Jsi-li na Linuxu nebo macOS, dej si pozor na velikost písmen: na těchto
systémech jsou <code>Desktop</code> a <code>desktop</code> dvě různá jména.</p>
<p>Jsi-li na Windows, <code>cd</code> už jsi používal/a – tento příkaz se chová různě
podle toho, jestli něco napíšeš za něj nebo ne.</p>
<div class="row side-by-side-commands"><div class="col">
                <h4>Unix</h4><div class="highlight"><pre><span></span><span class="gp">$ </span><span class="nb">cd</span> Desktop
<span class="gp">$ </span><span class="nb">pwd</span>
<span class="go">/home/helena/Desktop</span>
</pre></div></div><div class="col">
                <h4>Windows</h4><div class="highlight"><pre><span></span><span class="gp">&gt; </span>cd Desktop<span class="gp"></span>
<span class="gp">&gt; </span>cd
<span class="go">C:\Users\helena\Desktop</span>
</pre></div></div></div><div class="admonition note"><p class="admonition-title">Poznámka pro Windows</p>
<p>Pokud přecházíš do adresáře na jiném disku,
například <code>D:</code> místo <code>C:</code>, je potřeba kromě <code>cd</code>
zadat jméno disku s dvojtečkou jako zvláštní příkaz (např. <code>D:</code>).</p>
</div><h2>Vytvoření adresáře</h2>
<p>Co takhle si vytvořit adresář na Python? To se dělá příkazem <code>mkdir</code>
(z angl. <em>make directory</em> – vytvořit adresář).
Za tento příkaz napiš jméno adresáře, který chceš vytvořit – v našem případě
<code>naucse-python</code>:</p>
<div class="row side-by-side-commands"><div class="col">
                <h4>Unix</h4><div class="highlight"><pre><span></span><span class="gp">$ </span>mkdir naucse-python
</pre></div></div><div class="col">
                <h4>Windows</h4><div class="highlight"><pre><span></span><span class="gp">&gt; </span>mkdir naucse-python
</pre></div></div></div><p>Teď se můžeš podívat na Plochu nebo do nějakého grafickém programu na
prohlížení adresářů: zjistíš, že adresář se opravdu vytvořil!</p>
<h2>Úkol</h2>
<p>Zkus v nově vytvořeném adresáři <code>naucse-python</code>
vytvořit adresář <code>test</code>
a zkontrolovat, že se opravdu vytvořil.</p>
<p>Budou se hodit příkazy <code>cd</code>, <code>mkdir</code> a <code>ls</code> či <code>dir</code>.</p>
<div class="solution" id="solution-0">
    <h3>Řešení</h3>
    <div class="solution-cover">
        <a href="naucse:solution?solution=0"><span class="link-text">Ukázat řešení</span></a>
    </div>
    <div class="solution-body" aria-hidden="true">
        <div class="row side-by-side-commands"><div class="col">
                <h4>Unix</h4><div class="highlight"><pre><span></span><span class="gp">$ </span><span class="nb">cd</span> naucse-python
<span class="gp">$ </span>mkdir <span class="nb">test</span>
<span class="gp">$ </span>ls
<span class="go">test</span>
</pre></div></div><div class="col">
                <h4>Windows</h4><div class="highlight"><pre><span></span><span class="gp">&gt; </span>cd naucse-python<span class="gp"></span>
<span class="gp">&gt; </span>mkdir test<span class="gp"></span>
<span class="gp">&gt; </span>dir
<span class="go">05/08/2014 07:28 PM &lt;DIR&gt;  test</span>
</pre></div></div></div>
    </div>
</div><h2>Úklid</h2>
<p>Teď vytvořené adresáře zase smažeme.</p>
<p>Nemůžeš ale smazat adresář, ve kterém jsi.
Proto se vrátíme na <code>Desktop</code>.
Ale nemůžeme použít <code>cd Desktop</code> – v aktuálním adresáři žádný <code>Desktop</code> není.
Potřebuješ se dostat do <em>nadřazeného adresáře</em>: toho, který obsahuje
adresář ve kterém právě jsi.
Nadřazený adresář se značí dvěma tečkami:</p>
<div class="row side-by-side-commands"><div class="col">
                <h4>Unix</h4><div class="highlight"><pre><span></span><span class="gp">$ </span><span class="nb">pwd</span>
<span class="go">/home/helena/Desktop/naucse-python</span>
<span class="gp">$ </span><span class="nb">cd</span> ..
<span class="gp">$ </span><span class="nb">pwd</span>
<span class="go">/home/helena/Desktop</span>
</pre></div></div><div class="col">
                <h4>Windows</h4><div class="highlight"><pre><span></span><span class="gp">&gt; </span>cd
<span class="go">C:\Users\helena\Desktop\naucse-python</span><span class="gp"></span>
<span class="gp">&gt; </span>cd ..<span class="gp"></span>
<span class="gp">&gt; </span>cd
<span class="go">C:\Users\helena\Desktop</span>
</pre></div></div></div><p>Teď můžeš smazat vytvořený adresář <code>naucse-python</code>.
K tomu použij příkaz <code>rm</code> nebo <code>rmdir</code>
(z <em>remove</em> – odstraň, resp. <em>remove directory</em> – odstraň adresář).</p>
<div class="admonition warning"><p class="admonition-title">Pozor!</p>
<p>Příkazová řádka nepoužívá odpadkový koš!
Všechno se nadobro smaže. Takže si dobře překontroluj, že mažeš
správný adresář.</p>
</div><p>Na Unixu za tento příkaz musíš napsat ještě jedno slovo: <code>-rv</code> (minus,
<code>r</code>, <code>v</code>).
To je takzvaný <em>přepínač</em>, který příkazu říká, že má smazat celý adresář
včetně všeho, co obsahuje (<code>r</code>),
a že má informovat o tom co dělá (<code>v</code>).</p>
<p>Obdobně i na Windows je potřeba zadat přepínač, který říká, že má smazat
adresář a veškerý jeho obsah. Tentokrát je to <code>/S</code> (lomítko, <code>S</code>).
Příkaz <code>rmdir</code> se automaticky ujistí, jestli to co mažeš opravdu chceš smazat.</p>
<div class="row side-by-side-commands"><div class="col">
                <h4>Unix</h4><div class="highlight"><pre><span></span><span class="gp">$ </span><span class="nb">pwd</span>
<span class="go">/home/helena/Desktop</span>
<span class="gp">$ </span>rm -rv naucse-python
<span class="go">removed directory: ‘naucse-python’</span>
</pre></div></div><div class="col">
                <h4>Windows</h4><div class="highlight"><pre><span></span><span class="gp">&gt; </span>cd
<span class="go">C:\Users\helena\Desktop</span><span class="gp"></span>
<span class="gp">&gt; </span>rmdir /S naucse-python
<span class="go">naucse-python, Are you sure &lt;Y/N&gt;? Y</span>
</pre></div></div></div><h2>Shrnutí</h2>
<p>Tady je tabulka základních příkazů, se kterými si zatím vystačíme:</p>
<table class="table">
    <tr>
        <th>Unix</th>
        <th>Windows</th>
        <th>Popis</th>
        <th>Příklad</th>
    </tr>
    <tr>
        <td><code>cd</code></td>
        <td><code>cd</code></td>
        <td>změna adresáře</td>
        <td><code>cd test</code></td>
    </tr>
    <tr>
        <td><code>pwd</code></td>
        <td><code>cd</code></td>
        <td>výpis aktuálního adresáře</td>
        <td><code>pwd</code><br><code>cd</code></td>
    </tr>
    <tr>
        <td><code>ls</code></td>
        <td><code>dir</code></td>
        <td>výpis adresáře</td>
        <td><code>ls</code><br><code>dir</code></td>
    </tr>
    <tr>
        <td><code>cp</code></td>
        <td><code>copy</code></td>
        <td>zkopírování souboru</td>
        <td>
            <code>cp puvodni.txt kopie.txt</code>
            <br>
            <code>copy puvodni.txt kopie.txt</code>
        </td>
    </tr>
    <tr>
        <td><code>mv</code></td>
        <td><code>move</code></td>
        <td>přesun/přejmenování souboru</td>
        <td>
            <code>mv puvodni.txt novy.txt</code>
            <br>
            <code>move puvodni.txt novy.txt</code>
        </td>
    </tr>
    <tr>
        <td><code>mkdir</code></td>
        <td><code>mkdir</code></td>
        <td>vytvoření adresáře</td>
        <td><code>mkdir test</code></td>
    </tr>
    <tr>
        <td><code>rm</code></td>
        <td><code>del</code></td>
        <td>smazání souboru</td>
        <td><code>rm test.txt</code><br><code>del test.txt</code></td>
    </tr>
    <tr>
        <td><code>rm -r</code></td>
        <td><code>rmdir /S</code></td>
        <td>smazání adresáře</td>
        <td><code>rm -r test</code><br><code>rmdir /S test</code></td>
    </tr>
    <tr>
        <td><code>exit</code></td>
        <td><code>exit</code></td>
        <td>ukončení</td>
        <td><code>exit</code></td>
    </tr>
</table><p>Příkazů existuje samozřejmě daleko víc.
Dokonce každý program, který máš na počítači nainstalovaný, jde spustit
z příkazové řádky – a to většinou jen zadáním jeho jména.
Zkus, jestli na tvém počítači bude fungovat <code>firefox</code>, <code>notepad</code>, <code>safari</code>
nebo <code>gedit</code>.</p>
<p>Při učení Pythonu použiješ programy/příkazy jako <code>python</code> a <code>git</code>, které
zanedlouho nainstalujeme.
<!--- XXX: this assumes installation is after intro to cmdline --></p>
<h2>Konec</h2>
<p>Nakonec vyzkoušej ještě jeden příkaz.
Ten, který příkazovou řádku zavírá: <code>exit</code>.</p>
<p>Jako většina příkazů (kromě pár z těch základních) funguje <code>exit</code>
stejně na všech systémech.
Proto už nebudu používat ukázku rozdělenou pro Unix a Windows.</p>
<div class="highlight"><pre><span></span><span class="gp">$ </span><span class="nb">exit</span>
</pre></div><p>Ve zbytku těchto materiálů budeme pro kód, který je potřeba zadat do
příkazové řádky, používat unixovské <code>$</code>.
S touto konvencí se setkáš i ve většině návodů na internetu.
Používáš-li Windows, je dobré si na <code>$</code> zvyknout, i když ve své
řádce máš místo něj <code>&gt;</code>.</p>