<h1 id="interaktivni_rezim_pythonu">Interaktivní režim Pythonu
<a href="#header-interaktivni_rezim_pythonu" class="header-link">#</a>
</h1>
<p>Chceš-li si začít hrát s Pythonem, otevři <em>příkazový řádek</em> a aktivuj virtuální prostředí.
Zkontroluj si, že ti na začátku příkazové řádky svítí <code>(venv)</code>.</p>
<p>Je-li tomu tak, nezbývá než – konečně – pustit Python. K tomu použij příkaz <code>python</code>:</p>
<div class="highlight"><pre><span></span><span class="gp">$ </span>python
<span class="go">Python 3.6.6 (...)</span>
<span class="go">Type &quot;help&quot;, &quot;copyright&quot;, &quot;credits&quot; or &quot;license&quot; for more information.</span>
<span class="go">&gt;&gt;&gt;</span>
</pre></div><p>Příkaz vypíše několik informací. Z prvního řádku se můžeš ujistit, že používáš Python 3.
(Verze by měla být <code>3.6</code> nebo vyšší. Vidíš-li číslo jako <code>2.7.11</code>, něco je špatně – popros o radu kouče.)
Další řádek je informační: Python má k dispozici návody a informace sám o sobě,
ale jsou psané v angličtině a pro trochu pokročilejší publikum.</p>
<p>Třemi „zobáčky“ <code>&gt;&gt;&gt;</code> pak Python poprosí o instrukce.
Je to jako v příkazové řádce, ale místo příkazů jako <code>cd</code> a <code>mkdir</code> sem budeš psát příkazy Pythonu.</p>
<p>Příkazy z příkazové řádky v Pythonu nefungují,
ačkoli okýnko vypadá skoro stejně.
Vyzkoušej si to. Za „zobáčky“ napiš <code>whoami</code> a zmáčkni Enter:</p>
<div class="highlight"><pre><span></span><span class="gp">&gt;&gt;&gt; </span><span class="n">whoami</span>
<span class="gt">Traceback (most recent call last):</span>
  File <span class="nb">&quot;&lt;stdin&gt;&quot;</span>, line <span class="m">1</span>, in <span class="n">&lt;module&gt;</span>
<span class="gr">NameError</span>: <span class="n">name &#39;whoami&#39; is not defined</span>
</pre></div><p>Tohle je <em>chybová hláška</em>, která se objeví vždycky,
když Python nebude spokojený.
V průběhu kurzu jich uvidíš ještě spoustu,
takže si ji dobře prohlédni, ať ji příště poznáš.</p>
<h2 id="prvni_prikaz">První příkaz
<a href="#header-prvni_prikaz" class="header-link">#</a>
</h2>
<p>Třemi „zobáčky“ <code>&gt;&gt;&gt;</code> Python prosí o instrukce.
Pojď mu nějakou dát!</p>
<p>Ze začátku použij Pythonu jako kalkulačku.
Za tři zobáčky napiš třeba <code>2 + 3</code> a zmáčkni <kbd>Enter</kbd>.</p>
<div class="highlight"><pre><span></span><span class="gp">&gt;&gt;&gt; </span><span class="mi">2</span> <span class="o">+</span> <span class="mi">3</span>
<span class="go">5</span>
</pre></div><div class="admonition note"><p>Zobáčky <code>&gt;&gt;&gt;</code> i odpověď vypisuje sám Python!
sám/sama zadej jen číslo a Enter.</p>
</div><p>Zobrazila se ti správná odpověď?
Pokud ano, gratuluji! První příkaz v Pythonu máš za sebou.</p>
<p>Zkusíš i odečítání?</p>
<p>A jak je to s násobením?
Na kalkulačce bys zadal/a <code>4 × 5</code>, což se na klávesnici píše špatně.
Python proto používá symbol <code>*</code>.</p>
<div class="highlight"><pre><span></span><span class="gp">&gt;&gt;&gt; </span><span class="mi">4</span> <span class="o">*</span> <span class="mi">5</span>
<span class="go">20</span>
</pre></div><p>Symboly jako <code>+</code> a <code>*</code> se odborně nazývají <em>operátory</em>.</p>
<p>Operátor pro dělení je <code>/</code> – jako u násobení, znak <code>÷</code> by se psal špatně.</p>
<p>Při dělení může vzniknout necelé číslo, třeba dva a půl.
Python používá desetinnou <em>tečku</em>, ukáže se tedy <code>2.5</code>:</p>
<div class="highlight"><pre><span></span><span class="o">&gt;&gt;&gt;</span> <span class="mi">5</span> <span class="o">/</span> <span class="mi">2</span>
<span class="mf">2.5</span>
</pre></div><p>Z důvodů, do kterých teď nebudeme zabíhat, se při dělení desetinná tečka
objeví, i když vyjde číslo celé:</p>
<div class="highlight"><pre><span></span><span class="gp">&gt;&gt;&gt; </span><span class="mi">4</span> <span class="o">/</span> <span class="mi">2</span>
<span class="go">2.0</span>
</pre></div><p>Občas se hodí použít dělení se zbytkem, kdy výsledek zůstane jako celé číslo.
Na to má Python operátory <code>//</code> (podíl) a <code>%</code> (zbytek):</p>
<div class="highlight"><pre><span></span><span class="gp">&gt;&gt;&gt; </span><span class="mi">5</span> <span class="o">//</span> <span class="mi">2</span>
<span class="go">2</span>
<span class="gp">&gt;&gt;&gt; </span><span class="mi">5</span> <span class="o">%</span> <span class="mi">2</span>
<span class="go">1</span>
</pre></div><div class="admonition style-note"><p>Mezery mezi čísly a znamínkem nejsou nutné: <code>4*5</code> i <code>4       * 5</code> dělá
to samé co <code>4 * 5</code>.
Je ale zvykem psát kolem operátoru jednu mezeru z každé strany – tak jako
v těchto materiálech.
Kód je pak čitelnější.</p>
</div><h3 id="ukonceni">Ukončení
<a href="#header-ukonceni" class="header-link">#</a>
</h3>
<p>Pokud ses dostal/a až sem, gratuluji!
Python máš nejen nainstalovaný, ale taky ti funguje.
Stačí ho už jen zavřít a pak opustit i samotnou příkazovou řádku.
V Pythonu se to dělá pomocí <code>quit()</code>, s prázdnými závorkami na konci.</p>
<div class="highlight"><pre>
<span class="gp">&gt;&gt;&gt;</span> quit()
<span class="gp">(venv)$</span>
</pre></div><p>Zobáčky <code>&gt;&gt;&gt;</code> se změnily na výzvu
příkazové řádky, která začíná <code>(venv)</code> a končí <code>$</code> nebo <code>&gt;</code>.
Teď fungují příkazy jako <code>whoami</code> a <code>cd</code>, ale příkazy Pythonu
jako <code>1 + 2</code> fungovat nebudou, dokud Python opět nepustíš pomocí
příkazu <code>python</code>.</p>
<p>Ukončit virtuální prostředí můžeš příkazem <code>deactivate</code> –
tentokrát bez závorek.</p>
<div class="highlight"><pre><span></span><span class="gp gp-VirtualEnv">(venv)</span><span class="gp">$ </span>deactivate
</pre></div><p>Příkazovou řádku můžeš nakonec zavřít příkazem <code>exit</code>.</p>
<div class="highlight"><pre><span></span><span class="gp">$ </span><span class="nb">exit</span>
</pre></div><p>Pro cvik si zkus Python znovu spustit – nejdřív otevři příkazovou řádku,
pak aktivuj virtuální prostředí, potom spusť Python samotný.</p>