<h2 id="cyklicke_importy">Cyklické importy
<a href="#cyklicke_importy" class="header-link">#</a>
</h2>
<p>V domácích úkolech budeš rozdělovat piškvorkový projekt na několik modulů.
Tento text si doporučuju číst až když narazíš na příslušný úkol,
abys věděl/a o čem tu je řeč.</p>
<p>Po rozdělení bude projekt vypadat třeba nějak takhle:
(Šipky mezi moduly znázorňují importování.)</p>
<div class="highlight"><pre><code>┌──────────────────╮  ┌───────────────╮  ┌──────────────────╮
│      ai.py       │  │ piskvorky.py  │  │    hra.py        │
├──────────────────┤  ├───────────────┤  ├──────────────────┤
│                  │◀-│ import ai     │◀-│ import piskvorky │
├──────────────────┤  ├───────────────┤  ├──────────────────┤
│ def tah_pocitace │  │ def vyhodnot  │  │                  │
│                  │  │ def tah       │  │                  │
└──────────────────┘  │ def tah_hrace │  └──────────────────┘
                      │               │
                      └───────────────┘</code></pre></div><p>Jenže funkce <code>tah_pocitace</code>
většinou potřebuje volat funkci <code>tah</code>.
Co s tím?
Můžeš importovat <code>ai</code> z <code>piskvorky</code> a zároveň
<code>piskvorky</code> z <code>ai</code>?</p>
<div class="highlight"><pre><code>┌──────────────────╮  ┌───────────────╮
│      ai.py       │  │ piskvorky.py  │
├──────────────────┤  ├───────────────┤
│                  │◀-│ import ai     │
│ import piskvorky │-▶│               │
│                  │  │               │
│ def tah_pocitace │  │ def vyhodnot  │
│                  │  │ def tah       │
└──────────────────┘  │ def tah_hrace │
                      │               │
                      └───────────────┘</code></pre></div><p>Můžeš se na to podívat z pohledu Pythonu,
který příkazy v souborech vykonává.
Když má importovat soubor <code>piskvorky.py</code>, začne ho
zpracovávat řádek po řádku,
když tu (docela brzo) narazí na příkaz <code>import ai</code>.
Otevře tedy soubor <code>ai.py</code>
a začne ho zpracovávat řádek po řádku.
Brzy narazí na příkaz <code>import piskvorky</code>. Co teď?</p>
<p>Aby nenastala situace podobná nekonečné smyčce –
jeden soubor by importoval druhý, druhý zase první,
a tak stále dokola –
udělá Python takový malý „podvod“:
když zjistí, že soubor <code>piskvorky.py</code>
už importuje, zpřístupní v modulu <code>ai</code>
modul <code>piskvorky</code> tak, jak ho
má: nekompletní, bez většiny funkcí co v něm mají
být nadefinované.
A až potom, co dokončí import <code>ai.py</code>,
se vrátí k souboru <code>piskvorky.py</code>
a pokračuje v provádění příkazů <code>def</code>, které v něm jsou.
Takový nekompletní modul může být občas užitečný,
ale ve většině případů se chová skoro
nepředvídatelně a tudíž nebezpečně.</p>
<p>Jinými slovy: když se dva moduly importují navzájem,
nemusí to fungovat podle očekávání.</p>
<p>Téhle situaci se budeš chtít vyvarovat.</p>
<p>Jak na to? Máš dvě možnosti.</p>
<h2 id="organizace_modulu_podle_zavislosti">Organizace modulů podle závislostí
<a href="#organizace_modulu_podle_zavislosti" class="header-link">#</a>
</h2>
<p>První možnost je definovat funkci <code>tah</code> v modulu <code>ai</code>
a používat ji odtamtud.
To je jednoduché, ale nerespektuje účel modulu
<code>ai</code>, který má obsahovat jenom logiku
vybírání tahu počítače, a ne pomocné funkce, které
můžou být potřeba i jinde.</p>
<div class="highlight"><pre><code>┌──────────────────╮  ┌───────────────╮
│      ai.py       │  │ piskvorky.py  │
├──────────────────┤  ├───────────────┤
│                  │◀-│ import ai     │
│                  │  │               │
│ def tah_pocitace │  │ def vyhodnot  │
│ def tah          │  │ def tah_hrace │
│                  │  │               │
└──────────────────┘  └───────────────┘</code></pre></div><h2 id="pomocny_modul">Pomocný modul
<a href="#pomocny_modul" class="header-link">#</a>
</h2>
<p>Druhá možnost je definovat nový, sdílený modul,
který se použije jak v <code>piskvorky.py</code> tak v <code>ai.py</code>.</p>
<p>Takový modul se často pojmenovává
<code>util.py</code> (z angl. <em>utility</em>, pomůcka, nástroj).</p>
<div class="highlight"><pre><code>              ┌──────────────────╮
              │ util.py          │
              ├──────────────────┤
              │ def tah          │
              └──────────────────┘
                      ▲  ▲
                      │  │
┌──────────────────╮  │  │  ┌───────────────╮
│      ai.py       │  │  │  │ piskvorky.py  │
├──────────────────┤  │  │  ├───────────────┤
│ import util      │──┘  └──│ import util   │
│                  │◀───────│ import ai     │
│                  │        │               │
│ def tah_pocitace │        │ def vyhodnot  │
│                  │        │ def tah_hrace │
│                  │        │               │
└──────────────────┘        └───────────────┘</code></pre></div><p>Nevýhoda pomocného modulu je ta,
že se z něj může stát neudržované „odkladiště“
všeho kódu, který byl jednou potřeba na dvou
nebo více místech.</p>
<p>Pro kterou z možností se rozhodnout, záleží
na situaci.
Programování není vždycky jen exaktní věda!</p>