<h1>Větvení v Gitu</h1>
<p>Takže, Git už znáš!
Teď to začne být trošičku složitější :)</p>
<p>Programátoři občas potřebují pracovat na dvou
věcech zároveň.
V projektu do práce se objeví se chyba,
která musí být opravená
ještě dnes, tak programátor/ka opustí, co zrovna dělá,
vrátí se k nějaké „stabilní” verzi, opraví chybu
a odešle ji zákazníkům.
A pak se vrátí k tomu, co dělal/a předtím – jen ještě
musí zakomponovat opravu chyby i do verze, na které
pracuje dlouhodobě.</p>
<p>Git na to má takzvané <em>větve</em> (angl. <em>branches</em>).
Na jedné „větvi” se pracuje, ale je možné se přepnout do
jiné (třeba starší) větve, udělat pár změn
a pak se zase přepnout do nové větve a
pokračovat dál nebo sloučit změny.</p>
<p>Větvení využijeme i při spolupráci více lidí – každý
dělá na vlastní větvi a když přijde čas,
tak se různé změny sloučí dohromady.</p>
<p>Podívej se, jaké máš větve ve svém repozitáři.
K tomu slouží příkaz <code>git branch</code>:</p>
<div class="highlight"><pre><code><span style="color: #00aaaa">$</span> git branch
* <span style="color: #00aa00">master</span></code></pre></div><p>Je tam jenom jedna a jmenuje se <code>master</code>
– to je tradičně jméno „hlavní” větve.</p>
<p>K vytvoření nové větve znovu použiješ
<code>git branch</code>, jen tomu příkazu dáš navíc
jméno nové větve.
Třeba budeš chtít k básničce doplnit jméno autora,
tak větev pojmenuješ <code>doplneni-autora</code>.</p>
<div class="highlight"><pre><code><span style="color: #00aaaa">$</span> git branch doplneni-autora
<span style="color: #00aaaa">$</span> git branch
  doplneni-autora
* <span style="color: #00aa00">master</span></code></pre></div><p>Tenhle příkaz sice udělal novou větev,
ale nepřepnul do ní.
Hvězdička ve výstupu z <code>git branch</code> ukazuje,
že stále pracuješ v <code>master</code>.
Na přepnutí budeš potřebovat další příkaz:</p>
<div class="highlight"><pre><code><span style="color: #00aaaa">$</span> git checkout doplneni-autora
Switched to branch 'doplneni-autora'
<span style="color: #00aaaa">$</span> git branch
* <span style="color: #00aa00">doplneni-autora</span>
  master</code></pre></div><p>Tak. Teď jsi „ve” větvi <code>doplneni-autora</code>.
Doplň nějaké jméno na začátek souboru <code>basnicka.txt</code>,
a pomocí <code>git add</code> a <code>git commit</code> udělej novou revizi.
Pak koukni na <code>gitk --all</code>, jak to vypadá:</p>
<p><span class="figure"><a href="naucse:static?filename=branch1.png"><img src="naucse:static?filename=branch1.png" alt="Výstup programu `gitk` s větví doplneni-autora"></a></span></p>
<p>Aktuální větev – <code>doplneni-autora</code> – je
zvýrazněná tučně a starší <code>master</code> je stále
na původní revizi.</p>
<p>Opusťme teď na chvíli práci na doplňování autora.
Vrať se do větve <code>master</code> a vytvoř z ní
větev <code>doplneni-jmena</code>.
Pak se na tuhle novou větev přepni.</p>
<div class="highlight"><pre><code><span style="color: #00aaaa">$</span> git checkout master
Switched to branch 'master'
<span style="color: #00aaaa">$</span> git branch doplneni-jmena
<span style="color: #00aaaa">$</span> git checkout doplneni-jmena
Switched to branch 'doplneni-jmena'
<span style="color: #00aaaa">$</span> git branch
  doplneni-autora
* <span style="color: #00aa00">doplneni-jmena</span>
  master</code></pre></div><p>Doplň jméno básně na začátek souboru (tedy na stejné místo,
jako je v druhé větvi název) a pomocí
<code>git add</code>, <code>git commit</code> ulož revizi.
Všechno zkontroluj přes <code>gitk --all</code>.</p>
<p><span class="figure"><a href="naucse:static?filename=branches.png"><img src="naucse:static?filename=branches.png" alt="Výstup programu `gitk` s větvemi doplneni-autora a doplneni-nazvu"></a></span></p>
<p>Takhle nějak se dá postupovat v situaci popsané v úvodu:
opuštění rozpracované verze, přechod na „stabilní”
verzi <code>master</code> a začátek práce v jiné
části projektu.</p>
<p>Mezi jednotlivými větvemi se dá podle libosti přepínat,
jen je vždycky dobré před přepnutím udělat novou revizi
(<code>git commit</code>) a pomocí <code>git status</code> zkontrolovat, jestli je všechno
uložené v Gitu.</p>
<p>Na stejném principu funguje i spolupráce několika lidí
na jednom projektu: je nějaký společný základ
(<code>master</code>) a každý dělá na vlastní větvi, dokud není se svými změnami spokojený.</p>
<p>A až je některá větev hotová, může se začlenit
zpátky do <code>master</code>. Podívejme se jak na to.</p>
<h2>Sloučení</h2>
<p>Nedávalo by smysl historii projektu rozdvojovat,
kdyby pak jednotlivé větve nešly zase sloučit dohromady.
V Gitu je většinou slučování poměrně jednoduché, ale tento příklad schválně
ukazuje nejsložitější variantu, která může nastat.</p>
<p>Přepni se zpátky na <code>master</code>
a použij příkaz <code>git merge</code>, který
sloučí jinou větev s tou aktuální.
Příkazu musíš dát jméno větve, kterou chceš sloučit.</p>
<div class="highlight"><pre><code><span style="color: #00aaaa">$</span> git checkout master
Switched to branch 'master'
<span style="color: #00aaaa">$</span> git merge doplneni-jmena
Updating 1fcd654..5c9bf93
Fast-forward
 basnicka.txt | 3 <span style="color: #00aa00">+++</span>
 1 file changed, 3 insertions(+)</code></pre></div><p>Sloučeno! Ono „<code>Fast-forward</code>” znamená, že
vlastně nebylo co slučovat – jen se do větve
<code>master</code> přidaly nové změny.
Zkontroluj v <code>gitk --all</code>, jak to vypadá.</p>
<p>A pak zkus sloučit i druhou větev: <code>git merge doplneni-autora</code>.
Tady to bude složitější: pravděpodobně se stane, že změny nepůjdou
automaticky sloučit a ve výstupu se objeví hláška
<code>merge conflict</code> (slučovací konflikt):</p>
<div class="highlight"><pre><code><span style="color: #00aaaa">$</span> git merge doplneni-autora
Auto-merging basnicka.txt
CONFLICT (content): Merge conflict in basnicka.txt
Automatic merge failed; fix conflicts and then commit the result.</code></pre></div><div class="admonition note"><p class="admonition-title">A když ne?</p>
<p>Jestli se konflikt neobjevil, Git změny sloučil sám.
Gratuluji! Zbytek téhle sekce bude jen teoretický; vrať se sem, až se ti
někdy „podaří“ konflikt udělat.</p>
</div><p>Když nastane konflikt, <code>git status</code> ukáže „both modified“ – tedy že byl soubor
změněný v obou slučovaných větvích:</p>
<div class="highlight"><pre><code><span style="color: #00aaaa">$</span> git status
On branch master
You have unmerged paths.
  (fix conflicts and run "git commit")
  (use "git merge --abort" to abort the merge)

Unmerged paths:
  (use "git add &lt;file&gt;..." to mark resolution)
    <span style="color: #aa0000">both modified:   basnicka.txt</span>

no changes added to commit (use "git add" and/or "git commit -a")</code></pre></div><p>V tom případě se na soubor podívej v editoru: objeví
se v něm obsah z obou konfliktních verzí,
společně se značkami <code>&lt;&lt;&lt;&lt;&lt;&lt;&lt;</code>, <code>=======</code> a <code>&gt;&gt;&gt;&gt;&gt;&gt;&gt;</code>, které upozorňují na
místo kde konflikt nastal.</p>
<p>Značky ukáže i příkaz <code>git diff</code>, jehož výstup je teď trošku složitější:</p>
<div class="highlight"><pre><code><span style="color: #00aaaa">$</span> git diff
<span style="font-weight: bold">diff --cc basnicka.txt</span>
<span style="font-weight: bold">index bc7a2de,88e7ea5..0000000</span>
<span style="font-weight: bold">--- a/basnicka.txt</span>
<span style="font-weight: bold">+++ b/basnicka.txt</span>
<span style="color: #00aaaa">@@@ -1,4 -1,4 +1,8 @@@</span>
<span style="color: #00aa00">++&lt;&lt;&lt;&lt;&lt;&lt;&lt; HEAD</span>
<span style="color: #00aa00"> +Holka Modrooká</span>
<span style="color: #00aa00">++=======</span>
<span style="color: #00aa00">+ (Lidová)</span>
<span style="color: #00aa00">++&gt;&gt;&gt;&gt;&gt;&gt;&gt; doplneni-autora</span>
  
  Holka modrooká
  Nesedávej u potoka</code></pre></div><p>Konflikty a značky, které můžou být nepřehledné, ukazuje Git ze stejného důvodu
jako Python chybové hlášky: tedy aby ti co nejvíce pomohl.
Git je jen „hloupý“ nástroj a s konfliktem si neporadí sám, ale snaží se
ti řešení konfliktu co nejvíc usnadnit.</p>
<p>Proto hlavně nepanikař!
Soubor otevři v editoru a uprav <strong>tak, jak by měl vypadat</strong>.
Značky jako <code>&lt;&lt;&lt;&lt;&lt;&lt;&lt;</code> smaž; řádky poskládej tak, jak by měly jít za sebou.
(A pracuješ-li na kódu, spusť testy a ověř, jestli všechno stále funguje.)</p>
<p>Pak soubor ulož a zadej <code>git commit</code>.</p>
<p>Ať nastal konflikt nebo ne, vytvoří se „slučovací revize“
(angl. <em>merge commit</em>), které – jako každé revizi – můžeš dát popisek.
Tentokrát je popisek už předvyplněný; chceš-li nějaký jiný, nahraď ho.</p>
<div class="highlight"><pre><code><span style="color: #00aaaa">$</span> git add basnicka.txt
<span style="color: #00aaaa">$</span> git commit
[master 884b30a] Merge branch 'doplneni-autora'</code></pre></div><p>Povedlo se?</p>
<p><span class="figure"><a href="naucse:static?filename=merge.png"><img src="naucse:static?filename=merge.png" alt="Výstup programu `gitk` s větvemi doplneni-autora a doplneni-nazvu sloučenými do master"></a></span></p>
<p>Pokud ano, můžeš staré větve vymazat – všechny jejich
změny jsou v <code>master</code> a nemá na nich cenu
pracovat dál.</p>
<div class="highlight"><pre><code><span style="color: #00aaaa">$</span> git branch --delete doplneni-autora
Deleted branch doplneni-autora (was f1cd9be).
<span style="color: #00aaaa">$</span> git branch --delete doplneni-jmena
Deleted branch doplneni-jmena (was 5c9bf93).
<span style="color: #00aaaa">$</span> git branch
* <span style="color: #00aa00">master</span></code></pre></div><p>Gratuluji, už umíš větvení a slučování!</p>