<h1>Lokální instalace Nauč se python</h1>
<p>K přidání kurzu nejdřív člověk potřebuje vlastní, lokální instalaci webové aplikace Nauč se Python.</p>
<h2>Příprava</h2>
<p>První věc, kterou budeš potřebovat, je Python, a to alespoň ve verzi 3.6.
Pokud zrovna danou verzi Pythonu nainstalovanou nemáš, můžeš postupovat podle <a href="naucse:page?lesson=beginners/install">návodu na instalaci Pythonu</a>.</p>
<p>Druhá věc, kterou budeš potřebovat, je Git – pokud nemáš ten, můžeš postupovat podle <a href="naucse:page?lesson=git/install">návodu na instalaci Gitu</a>.</p>
<p>Poslední věc, kterou potřebuješ, už není žádný program, ale pár schopností.
Je potřeba, aby jsi uměl/a pracovat s příkazovou řádkou (terminálem) a s Gitem.
Vše potřebné si můžeš připomenout v <a href="naucse:page?lesson=beginners/cmdline">návodu na používání terminálu</a>, respektive v <a href="naucse:page?lesson=git/git-collaboration-2in1">návodu na používání Gitu</a>.</p>
<h2>Instalace</h2>
<p>Nauč se Python používá k definici závislostí Pipenv, který si nejspíš budeš muset doinstalovat. 
Postupovat můžeš podle <a href="https://pipenv.readthedocs.io/en/latest/install/#installing-pipenv">návodu na instalaci Pipenvu</a>.</p>
<p>Po instalaci si musíš naklonovat repozitář, ze kterého se Nauč se Python vykresluje.
To uděláš tímto příkazem:</p>
<div class="highlight"><pre><span></span><span class="gp">$ </span>git clone https://github.com/pyvec/naucse.python.cz
</pre></div><p>Poté přepni adresář do naklonovaného repozitáře:</p>
<div class="highlight"><pre><span></span><span class="gp">$ </span><span class="nb">cd</span> naucse.python.cz
</pre></div><p>Zbývá už jen nainstalovat závislosti, to uděláš pomocí následujícího příkazu, který za tebe zároveň i vytvoří virtuální prostředí.</p>
<div class="highlight"><pre><span></span><span class="gp">$ </span>pipenv install
</pre></div><p><a id="launch"></a></p>
<h2>Spuštění</h2>
<p>Nauč se Python jde pustit ve dvou režimech.
První režim vykresluje každou stránku pokaždé znova – hodí se na vývoj, aby byly všechny změny okamžitě vidět.
Pustí se následovně:</p>
<div class="highlight"><pre><span></span><span class="gp">$ </span>pipenv run naucse serve
<span class="go"> * Running on http://0.0.0.0:8003/ (Press CTRL+C to quit)</span>
<span class="go"> * Restarting with stat</span>
<span class="go"> * Debugger is active!</span>
<span class="go"> * Debugger PIN: 256-270-314</span>
</pre></div><p>V ukázce vidíš rovnou i příklad toho, co to vypíše – zajímá tě jen adresa, zde <code>http://0.0.0.0:8003/</code> (u tebe se může lišit).
Když si ji zkopíruješ a otevřeš ve webovém prohlížeči, uvidíš vlastní běžící Nauč se Python.</p>
<p>Druhý režim nejdříve vykreslí všechny stránky a až poté ti je zobrazí – hodí se spíše na kontrolu toho, že se při vývoji nic nepokazilo.
Pustí se následovně (pozor, nějakou chvíli to trvá):</p>
<div class="highlight"><pre><span></span><span class="gp">$ </span>pipenv run naucse freeze --serve
<span class="go">Generating HTML...</span>
<span class="go"> * Running on http://127.0.0.1:8003/ (Press CTRL+C to quit)</span>
</pre></div><div class="admonition note"><p>Když odnaviguješ například do seznamu kurzů, je možné, že tam nebudou všechny.
To jsou kurzy, které se vykreslují z jiných forků, které jsou na lokálním prostředí
automaticky vypnuté.</p>
</div>